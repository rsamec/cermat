VÝCHOZÍ TEXTY K ÚLOHÁM 1–5
====

**TEXT 1**
> (**1**) Po srpnové invazi vojsk Varšavské smlouvy do Československa se veškeré naděje 
> na svobodnější život definitivně rozplynuly. Ačkoli několik let poté na mezinárodní 
> konferenci v Helsinkách Československo podepsalo, že bude respektovat základní lidská 
> práva svých občanů, realita byla jiná. Během období normalizace byla lidská práva 
> systematicky potlačována, což vedlo k sepsání manifestu označovaného jako *****, jehož 
> prostřednictvím dali disidenti najevo nesouhlas s **totalitními praktikami**. Vedení KSČ 
> zareagovalo pohotově: zorganizovalo akci, při níž umělci svým podpisem na prohlášení, 
> známém jako *****, vyjádřili loajalitu komunistickému režimu.
> 
> (**2**) Bouřlivou atmosféru té doby přibližuje reportáž Václava Havla, jejíž fragment byl 
> nalezen až v roce 2017, a to v pozůstalosti Havlova blízkého přítele. Na 42 strojopisných 
> stranách tohoto reportážního textu jsou zmíněny okolnosti vzniku **občanské iniciativy**, 
> která kritizovala porušování helsinských dohod, především zde ale Havel popisuje 
> výslechy, jimž byl podroben, a první týdny v ruzyňském vězení.
> 
> Reportáž nese typický havlovský rukopis: dlouhá, nikoli však šroubovaná souvětí, 
> duchaplné pointy a neodmyslitelný humor. Například situace, kdy se disidenti snaží 
> ujet vozům StB, je líčena s nadhledem, přestože v **závěrečném finále** této legendární 
> honičky po pražské Hanspaulce byli Václav Havel s přáteli zatčeni: __*Podobalo se to scéně* 
> *z kriminálního filmu. Kolemjdoucí pravděpodobně měli dojem, že jde o natáčení, neboť* 
> *uprostřed chumlu mohli vidět známou tvář Pavla Landovského. Když nás odváželi do* 
> *Bartolomějské* (sídlo Státní bezpečnosti, kde byl Václav Havel vyslýchán – pozn. red.)*,* 
> *pomyslel jsem si: To nám ten boj za lidská práva pěkně začíná…*__
> 
> Kromě zmíněné akční scény přináší text zejména působivou výpověď o duševním 
> rozpoložení člověka, jenž míří do vězení, a o jeho **ambivalentních pocitech**. Michael 
> Žantovský, autor Havlovy biografie, vydané v roce 2014, považuje nalezenou reportáž za 
> brilantní text. Podle něj snese srovnání s tím nejlepším, co proslulý dramatik napsal. 
> 
> (*www.lidovky.cz, upraveno*)

**TEXT 2**

> Spojení slov významově blízkých (např. *egoistický sobec* či *jedinečný unikát*) se označuje 
> jako **pleonasmus**. V neuměleckém textu jsou pleonasmy zpravidla považovány za 
> nevhodné, protože některá jejich část je z hlediska významu nadbytečná.
> 
> (*CZVV*)

# 1 Rozhodněte o každém z následujících tvrzení, zda jednoznačně vyplývá z TEXTU 1 (A), či nikoli (N).
 
## 1.1 Autorem Havlova životopisu vydaného v roce 2014 je Michael Žantovský. 
## 1.2 Nalezený fragment reportáže byl napsán během prvního týdne Havlova věznění v Ruzyni. 
## 1.3 Osoba, v jejíž pozůstalosti byl nalezen fragment Havlovy reportáže, se přátelila s Václavem Havlem. 
## 1.4 Jedním z typických znaků stylu, kterým psal Václav Havel, je používání nepřirozeně přetížených a komplikovaných souvětí zakončených pointou. 

# 2 Vypište z __první části__ TEXTU 1 tři přídavná jména, která jsou v textu užita ve stejném pádě jako slovo *duševní* v úseku *výpověď o duševním rozpoložení*.
Za chybu je považováno jak neuvedení hledaného přídavného jména, tak zapsání 
jakéhokoli slova, které neodpovídá zadání.

# 3 
Na každé ze dvou vynechaných míst (*****) v TEXTU 1 patří název určitého 
dokumentu. Ve které z následujících možností jsou uvedeny oba správné názvy?
- [A] Charta 77 – Anticharta
- [B] Dva tisíce slov – Charta 77
- [C] Charta 77 – Dva tisíce slov
- [D] Dva tisíce slov – Anticharta

# 4 Které z následujících slovních spojení je v kontextu TEXTU 1 pleonasmem?
(Posuzovaná slovní spojení jsou v TEXTU 1 vyznačena tučně. Úlohu řešte na základě 
informací uvedených v TEXTU 2.)
- [A] totalitní praktiky
- [B] občanská iniciativa
- [C] závěrečné finále
- [D] ambivalentní pocity
# 5 Která z následujících možností nejlépe vystihuje úsek podtržený v TEXTU 1?
- [A] Jde o citaci z Havlova reportážního textu, do níž je vložena upřesňující poznámka 
redakce. 
- [B] Jde o citaci z Havlova reportážního textu, do níž je vložena upřesňující poznámka 
adresovaná redakci.
- [C] Jde o komentář autora TEXTU 1 k jedné pasáži Havlovy reportáže, přičemž do 
tohoto komentáře je vložena upřesňující poznámka redakce.
- [D] Jde o komentář autora TEXTU 1 k jedné pasáži Havlovy reportáže, přičemž do 
tohoto komentáře je vložena upřesňující poznámka adresovaná redakci.

VÝCHOZÍ TEXT K ÚLOZE 6
===

> Vážená paní Smutná,
> 
> reaguji na Váš dotaz[1] ohledně zastřešení balkonu. Kvůli množství rozpracovaných 
> zakázek[2] bohužel nejsme v současné době schopni Vašim požadavkům vyhovět. 
> Jakmile se nám nějaký termín uvolní[3] pan Šikovný, který má na starosti menší zakázky, 
> Vás bude kontaktovat prostřednictvím e-mailu.
> 
> S pozdravem[4]
> 
> Hana Ochotná

# 6 Kam je nutné doplnit čárku, aby byl výchozí text pravopisně správný?
- [A] na místo označené [1]
- [B] na místo označené [2]
- [C] na místo označené [3]
- [D] na místo označené [4]

VÝCHOZÍ TEXT K ÚLOZE 7
====

> Tvorba spisovatelů, pro něž se vžilo označení *****, byla ovlivněna myšlenkami 
> anarchismu a antimilitarismu. Umělci se vymezovali proti konvencím a maloměšťáctví, 
> chtěli odstranit propast mezi uměním a obyčejným životem. Mezi známé představitele 
> této generace patří Fráňa Šrámek (autor sbírky *Modrý a rudý*) nebo ***** (autor poemy 
> *Milá sedmi loupežníků* či novely *Krysař*).
> 
> (*Česká literatura od počátků k dnešku, upraveno*)

# 7 Na vynechaná místa (*****) ve výchozím textu je nutné doplnit dvě informace:
- **správné označení určité generace umělců;**
- **správné jméno spisovatele.**
 
**Ve které z následujících možností jsou uvedeny obě tyto chybějící informace?**
- [A] generace buřičů – Viktor Dyk
- [B] generace buřičů – Jiří Wolker
- [C] generace beatniků – Viktor Dyk
- [D] generace beatniků – Jiří Wolker
# 8 Přiřaďte ke každému heslu (8.1−8.3) typ slovníku, z něhož heslo pochází (A–E).
(Každou možnost z nabídky A–E lze přiřadit maximálně jednou.)
Vysvětlivky: *neologismus* – novotvar; *frazeologie* – věda zabývající se frazémy (rčeními, příslovími aj.); 
*etymologie* – věda zabývající se původem, vývojem a příbuzností slov

## 8.1
**lampa**, *lampička*, *lampový*, *lampář*. Přes něm. *Lampe* z fr. *lampe* a to  
z lat. *lampas* (svítilna, světlo) z ř. *lampás* tv. od *lámpõ* (svítím, zářím).  
Srov. ↓*lampion*, ↓*laterna*. 
## 8.2
**kopec** **1.** vrch, pahorek, vyvýšenina údolí, dolina, kotlina **2.** svah 
**3.** *hovor.* hromada, kupa, halda **4.** *přen. hovor.* fůra, (neutr.) mnoho, hodně, 
spousta málo, troška, drobet, špetka 
## 8.3
**čengličti**na, -y ž. **1.** *angličtina užívaná českými mluvčími, po českém způsobu,* 
*s českými (výslovnostními ap.) prvky*: věta „I think I sing“ vyzní v čengličtině 
jako „aj sink aj sink“ **2.** *čeština smíšená s angličtinou*: věty v čengličtině na 
internetových stránkách 

- [A] slovník zkratek
- [B] slovník neologismů
- [C] frazeologický slovník
- [D] etymologický slovník
- [E] slovník synonym a antonym

# 9 Seřaďte jednotlivé části textu (A–E) tak, aby byla dodržena textová návaznost.
- [A] Prohlásila, že pro tak nadějné děvče jako já je to naprosto nevhodná 
společnost. Rodiče se jí nakonec rozhodli neodporovat a slavnostně odpřisáhli, 
že mě tedy do gymnázia pošlou, a táta mi před ní řekl temným hlasem: „Lenù, 
neopovažuj se ještě promluvit s tím Pasqualem Pelusem.“
- [B] Když se učitelka, spokojená s jejich příslibem, s mými rodiči veledůležitě loučila, 
při odchodu zvolala: „Na tohle děvče jednou budeme velice pyšní.“
- [C] Nabídla se, že sežene knihy, které budu potřebovat. Taky sdělila tátovi (přitom 
se ale přísně dívala na mě), že mě viděla o samotě s Pasqualem Pelusem.
- [D] Učitelka Olivierová se k nám ten den odpoledne dostavila bez ohlášení, což 
mámu naprosto vykolejilo. Táta zarytě mlčel. Dobrou hodinu se je Olivierová 
snažila přesvědčit, ať mě zapíšou na klasické gymnázium.
- [E] Máma pak celý večer běsnila, že teď mě do té školy pro panstvo budou muset 
poslat stůj co stůj, jinak by jí ta otravná Olivierová nedala pokoj, a táta zas 
vyhrožoval, že mi zpřeráží obě nohy, jestli se dozví, že jsem se znovu sešla 
s Pasqualem. 

(*E. Ferrante, Geniální přítelkyně, upraveno*)


VÝCHOZÍ TEXT K ÚLOZE 10
=====

> proklít/
> zabal/
> klíčit/
> zanikl/
> sloupl/
> ukrýt/
> postřehl/
> obrat/
> narůst/
> sál/
> pást/
> jedl

# 10 Vypište z výchozího textu dvě slova, u nichž __nelze__ bez kontextu rozhodnout, zda jde o spisovný tvar slovesa, či spisovný tvar podstatného jména.
Slova posuzujte pouze z hlediska současné češtiny. Za chybu je považováno jak 
neuvedení hledaného slova, tak zapsání jakéhokoli slova, které neodpovídá zadání.

VÝCHOZÍ TEXT K ÚLOHÁM 11–16
====

> Nakonec Diona vyhodili z práce. Důvody výpovědi byly dost nekonkrétní: zkracování 
> úvazků, reorganizace… Já si ale myslím, že to bylo kvůli těm dosud neobjasněným 
> vraždám tří mužů z naší vesnice. Každopádně Dion se tím vůbec netrápil. Rozhodl se 
> totiž stát překladatelem Williama Blakea.
> 
> ***** toho se Dion taky pustil do vlastního vyšetřování, a není se čemu divit. Všichni 
> jsme doufali, že nalezení nového důkazu __povede__ k rychlému vyřešení série vražd. Věděli 
> jsme, že všechny tři oběti zemřely po úderu do hlavy nějakým těžkým předmětem. 
> Klidně to mohla být větev. Pak by ale patolog našel zbytky kůry, **které** by zůstaly na kůži 
> zavražděných. Spíš to tedy vypadalo na něco s hladkým povrchem. Na místě činu se 
> rovněž našlo stopové množství zvířecí krve, pravděpodobně srnčí.
> 
> Dion byl zastáncem hypotézy, že šlo o obchodní spory. Důkazy mluvily jasně: náčelník 
> policie se onoho večera vracel od podnikatele Vepřeka, který mu dal úplatek. 
> 
> „Vepřek chtěl asi peníze zpátky, tak náčelníka dohnal a něčím ho fláknul,“ tvrdil Dion.
> 
> „Ale kdo pak zabil Vepřeka? Předseda?“ spekuloval soused Mátoha.
> 
> Diskutovali jsme dlouho. Zásadní roli v případu patrně hrály špinavé kšefty toho 
> lumpa Vepřeka. ***** pokud vážně vraždil předseda, tak kdo zabil jeho? Třeba je do té 
> věci namočený i někdo od policie, a proto __se__ vyšetřování tak __vleče__.
> 
> O své teorii, že smrt tří vášnivých lovců způsobily srny, které tak pomstily své zabité 
> druhy, jsem už nemluvila. Stejně by se mi smáli. Lidé jsou schopni pochopit jen to, co se 
> jim nacpe do hlavy. Představa spiknutí venkovských papalášů, zkorumpovaných a bez 
> jakékoli morálky, odpovídala tomu, o čem nás denně s radostí informují média, zejména 
> pak televize. **Ta** se ale zvířaty obvykle nezabývají. Ledaže by ze zoo utekl tygr.
> 
> (*O. Tokarczuková, Svůj vůz i pluh veď přes kosti mrtvých, upraveno*)

# 11 Rozhodněte o každém z následujících tvrzení, zda jednoznačně vyplývá z výchozího textu (A), či nikoli (N).
 
## 11.1 Každá ze tří obětí sériového vraha byla nalezena v tratolišti zvířecí krve. 
## 11.2 Tři muži z jedné vesnice byli zavražděni dříve, než Diona propustili z práce. 
## 11.3 Dion zastával hypotézu, že náčelník policie byl zavražděn, protože zjistil, že podnikatel Vepřek bere úplatky. 
## 11.4 Jedna z vyšetřovacích verzí, která zvažovala jako vražednou zbraň těžký předmět s hladkým povrchem, byla pod tíhou důkazů nakonec zamítnuta. 
# 12 Které z následujících tvrzení o dvou slovesech podtržených ve výchozím textu je pravdivé?
- [A] První sloveso má v textu stejný význam jako ve větě *Zločince povede k soudu* 
*policista*, druhé sloveso má v textu stejný význam jako ve větě *Lem její sukně* 
*se vleče po zemi.*
- [B] První sloveso má v textu stejný význam jako ve větě *Zločince povede k soudu* 
*policista*, druhé sloveso má v textu stejný význam jako ve větě *Prodej nemovitosti* 
*se vleče už dva roky.*
- [C] První sloveso má v textu stejný význam jako ve větě *Tento experiment jistě povede* 
*k průlomu v našem bádání*, druhé sloveso má v textu stejný význam jako ve větě 
*Lem její sukně se vleče po zemi.*
- [D] První sloveso má v textu stejný význam jako ve větě *Tento experiment jistě povede* 
*k průlomu v našem bádání*, druhé sloveso má v textu stejný význam jako ve větě 
*Prodej nemovitosti se vleče už dva roky.*


# 13 Na každé ze dvou vynechaných míst (*****) ve výchozím textu je nutné doplnit jedno slovo tak, aby příslušný větný celek byl gramaticky správný a v daném kontextu smysluplný. Ve které z následujících možností jsou uvedena obě tato slova?
- [A] Kromě – Až
- [B] Kromě – Jenže
- [C] Navzdory – Až
- [D] Navzdory – Jenže
# 14 Které z následujících tvrzení o dvou zájmenech tučně vyznačených ve výchozím textu je pravdivé?
- [A] První zájmeno odkazuje ke slovu *kůry*, druhé zájmeno odkazuje ke slovu *média*.
- [B] První zájmeno odkazuje ke slovu *kůry*, druhé zájmeno odkazuje ke slovu *televize*.
- [C] První zájmeno odkazuje ke slovu *zbytky*, druhé zájmeno odkazuje ke slovu *média*.
- [D] První zájmeno odkazuje ke slovu *zbytky*, druhé zájmeno odkazuje ke slovu *televize*.
# 15 Které z následujících tvrzení odpovídá výchozímu textu?
- [A] Vypravěčem je postava, jejíž jméno je ve výchozím textu uvedeno.
- [B] Vypravěčem je postava, jejíž jméno není ve výchozím textu uvedeno.
- [C] Vypravěčem není žádná z postav, jeho jméno je však ve výchozím textu uvedeno.
- [D] Vypravěčem není žádná z postav, jeho jméno tedy není ve výchozím textu uvedeno.
# 16 Ve kterém z následujících úseků výchozího textu se __nevyskytuje__ žádný expresivní jazykový prostředek? 
- [A] něčím ho fláknul
- [B] hrály špinavé kšefty
- [C] tři oběti zemřely po úderu
- [D] spiknutí venkovských papalášů
# 17 Která z následujících vět __není__ zapsána pravopisně správně?
- [A] Milanovy znalosti jsou skutečně ohromující.
- [B] S nadšením přečetla všechny Svěrákovy povídky.
- [C] Ve všech kategoriích nakonec zvítězili Martinovi psi.
- [D] Sourozence Svobodovi jsem už nějakou dobu neviděl.

VÝCHOZÍ TEXT K ÚLOHÁM 18–22
====

> (**1**) Zájem o polární kraje projevovali lidé už odpradávna. Svědčí o tom například kniha 
> *Inventio Fortunata*, v níž neznámý autor líčí cestu k severnímu pólu, kterou **kolem** roku 
> 1360 podnikl jeden františkánský mnich.
> 
> (**2**) Zmíněné dílo, ve své době velmi populární, obsahovalo mimo jiné pasáž, v níž 
> byl zobrazen sever Země: podle autora cestopisu se tam setkávají vody čtyř světových 
> oceánů a vytvářejí vír, z jehož středu ční magnetická skála – severní pól. V době 
> renesance se tímto popisem inspirovali při tvorbě svých map někteří kartografové. Sdíleli 
> všeobecné přesvědčení, že je možné nebezpečnou oblastí severních vod překonat, 
> přestože je v létě plná plovoucích krách a v zimě zamrzá docela. Věřili, že bude-li loď 
> mířit stále na sever, dostane se na volné moře, po němž se dá doplout třeba až do Číny.
> 
> (**3**) Tato teorie zaujala koncem 16. století Willema Barentse, když se snažil najít 
> vhodnější trasu pro obchodní lodě. ***** Plavba z Evropy na Dálný východ by se **ale** 
> podstatně zkrátila, pokud by se dalo plout **podél** severního pobřeží Eurasie. Barents 
> se sice dostal až k souostroví Nová země, nicméně drsné podmínky v polárních krajích 
> ho donutily se vrátit. Na jeho odkaz navázali další mořeplavci. Vitus Bering nalezl roku 
> 1728 průliv mezi asijským a severoamerickým kontinentem, ani on **však** vytčeného cíle 
> nedosáhl. Obeplout severní pobřeží Eurasie se poprvé podařilo teprve o 150 let později. 
> Tím šťastným byl Adolf Nordenskjöld a trasa, po níž plul, se nazývá Severní mořská cesta.
> 
> Severní mořská cesta je průjezdná maximálně čtyři měsíce v roce. Nákladní lodě 
> ovšem musí mít doprovod ledoborců, které jim razí cestu. Taková přeprava je dost 
> nákladná, proto poptávka po ní není vysoká. Většina dopravců preferuje delší, zato 
> celoročně přístupnou cestu Suezským průplavem. __Možná ale časem tento názor 
> přehodnotí__ – svou roli mohou sehrát změny klimatu i nestabilní ceny energií.
> 
> (*radiozurnal.rozhlas.cz; www.e15.cz; www.hedvabnastezka.cz, upraveno*)

# 18 Rozhodněte o každém z následujících tvrzení, zda jednoznačně vyplývá z výchozího textu (A), či nikoli (N).
 

## 18.1 Adolf Nordenskjöld plul po trase, která se nazývá Severní mořská cesta, v 2. polovině 19. století. 
## 18.2 Jediným důvodem, proč je přeprava nákladu Severní mořskou cestou drahá, je malá poptávka po těchto službách. 
## 18.3 Autorem cestopisu *Inventio Fortunata* je františkánský mnich, který se jako první člověk v historii dostal až na severní pól. 
## 18.4 Pasáž z díla *Inventio Fortunata*, v níž byl popsán sever Země, se v období renesance stala inspirací pro některé tvůrce map. 
# 19 Ve které z následujících možností je uveden syntakticky bezchybný větný celek, který patří na vynechané místo (*****) ve výchozím textu?
- [A] Cesta za čínským či japonským zbožím vedoucí okolo jihu Afriky, která totiž 
byla velmi dlouhá.
- [B] Cesta za čínským či japonským zbožím vedoucí okolo jižního cípu Afriky byla 
totiž velmi dlouhá.
- [C] Cestou za čínským či japonským zbožím vedoucím okolo jihu Afriky, která totiž 
byla velmi dlouhá.
- [D] Cestou za čínským či japonským zbožím vedoucím okolo jižního cípu Afriky byla 
totiž velmi dlouhá.

# 20 Které z následujících tvrzení o větě podtržené ve výchozím textu je pravdivé?
- [A] Z této věty jednoznačně vyplývá, že časem určitý názor přehodnotí většina, 
neboť *přehodnotí* je vždy pouze tvarem jednotného čísla.
- [B] Z této věty jednoznačně vyplývá, že časem určitý názor přehodnotí dopravci, 
neboť *přehodnotí* je vždy pouze tvarem množného čísla.
- [C] Nelze jednoznačně určit, zda *přehodnotí* je v této větě tvarem jednotného čísla 
a vztahuje se ke slovu *většina*, či tvarem množného čísla a vztahuje se ke slovu 
*dopravci*.
- [D] Nelze jednoznačně určit, zda *přehodnotí* je v této větě tvarem jednotného, či 
množného čísla, toto sloveso se však prokazatelně nevztahuje ani ke slovu 
*většina*, ani ke slovu *dopravci*.
# 21 Které z následujících tvrzení o čtyřech slovech tučně vyznačených ve výchozím textu je pravdivé? 
(Při vzájemné záměně posuzovaných slov musí příslušné větné celky zůstat 
smysluplné a jejich význam musí zůstat zachován.)
- [A] Vzájemně zaměnitelnými synonymy jsou v textu pouze slova *ale* a *však*. 
- [B] Vzájemně zaměnitelnými synonymy jsou v textu pouze slova *kolem* a *podél*.
- [C] Slova *ale* a *však* jsou v textu vzájemně zaměnitelnými synonymy, totéž platí i pro 
slova *kolem* a *podél*.
- [D] Slova *ale* a *však* nejsou v textu vzájemně zaměnitelnými synonymy, totéž platí 
i pro slova *kolem* a *podél*.
# 22 V __druhé části__ výchozího textu se vyskytují dvě podstatná jména v chybně užitém tvaru. Najděte je a napište je v takovém tvaru, v němž mají být užita, aby byl text gramaticky správný.
Akceptovány budou pouze spisovné a bezchybně zapsané tvary slov. Za chybu je 
považováno jak neuvedení hledaného podstatného jména, tak zapsání jakéhokoli 
slova, které neodpovídá zadání.

# 23 Rozhodněte o každém z následujících souvětí, zda je zapsáno pravopisně správně (A), či nikoli (N).
 
## 23.1 Ztrouchnivělé stromy se zřítily na rodinný dům, protože je vyvrátily silné poryvy větru. 
## 23.2 Dokud se mi nepotvrdila alergie na bílkovinu kravského mléka, kozý sýr jsem si nikdy nekoupil. 
## 23.3 Naši přátelé uspořádali večírek s povinnými kostými, jehož tématem byly oblíbené postavy z filmů. 
## 23.4 Předvolební plakáty informovaly voliče, že o víkendu do města dorazí jedna z nejvýraznějších tváří opozice. 

VÝCHOZÍ TEXTY K ÚLOHÁM 24–27
===

**TEXT 1**

> (**1**) Malinkej člověk padá zas a zas.\
> __Ta země matička,\
> jak ta s ním nakládá!__\
> **Von** padá na nosík,\
> von padá na záda,\
> von padá o stýblo,\
> von padá o kaluže.\
> Kterýmžto padáním\
> se proměňuje v muže.
> 
> (**2**) Vyroste z košilky\
> a škobrtne jen zřídka.\
> To **dyž** ho ošidí ta lasička, ta Lidka,\
> nějakej přechodník\
> **anebo** panák lihu.\
> Už zvládnul zemskou tíhu,\
> mládenec!\
> S rukama v kapsách\
> po světě se klátí\
> a propasti jsou pro něj čirej hec,\
> že naučil se vůbec nepadati.
> 
> (**3**) No ale právě dyž to nejlíp umí,\
> dyž nohy nehlídá\
> a v hlavince mu **zněj**\
> vznešený myšlenky\
> jak ňáký hvězdný splavy,\
> najde se kamínek,\
> najde se beznaděj,\
> __zašeptá horečka\
> či suchý stýblo trávy,__\
> von padne a už nevstane.\
> Trošku se zaprášilo.
> 
> A velkej bude světa soud,\
> esli směl takhle upadnout\
> a jaký to s ním bylo.
> 
> (*J. Kainar, Jaký to s ním bylo*)

**TEXT 2**

> Nespisovné slovo s **protezí** (proteze = přidání souhlásky před počáteční samohlásku 
> slova) se vyskytuje např*.* v nářečním slovním spojení *hu nás doma*.
> 
> (*CZVV*)

# 24 
**Tvrzení č. 1:** Čím méně pádů člověk v dětství zažije, tím dříve dospěje.
**Tvrzení č. 2:** Nejhorší pád přijde ve chvíli, kdy si člověk začne dávat na vše pozor.
 
**Odpovídá alespoň některé z výše uvedených tvrzení TEXTU 1?**
- [A] TEXTU 1 odpovídá pouze tvrzení č. 1.
- [B] TEXTU 1 odpovídá pouze tvrzení č. 2.
- [C] TEXTU 1 odpovídá každé z těchto tvrzení.
- [D] TEXTU 1 neodpovídá žádné z těchto tvrzení.
# 25 Ve které z následujících možností je uvedeno nespisovné slovo s protezí?
(Posuzovaná slova jsou v TEXTU 1 vyznačena tučně. Úlohu řešte na základě informací 
uvedených v TEXTU 2.)
- [A] von
- [B] dyž
- [C] anebo
- [D] zněj

# 26 Které z následujících tvrzení o dvou úsecích podtržených v TEXTU 1 je pravdivé?
(Každý z posuzovaných úseků se skládá ze dvou veršů.)
- [A] Personifikace se uplatňuje v každém z těchto úseků.
- [B] Personifikace se neuplatňuje v žádném z těchto úseků.
- [C] Personifikace se uplatňuje pouze v úseku podtrženém v první části textu.
- [D] Personifikace se uplatňuje pouze v úseku podtrženém ve třetí části textu.
# 27 Vypište z __druhé části__ TEXTU 1 neslabičnou předložku vyjadřující *umístění uvnitř* *nějakého prostoru*.
# 28 Přiřaďte k jednotlivým dvojicím autorů (28.1−28.4) příslušné tvrzení (A–F).
(Každou možnost z nabídky A–F lze přiřadit maximálně jednou.)
## 28.1 Edgar Allan Poe – Daniel Defoe 
## 28.2 Lev Nikolajevič Tolstoj – Victor Hugo 
## 28.3 Jules Verne – Anton Pavlovič Čechov 
## 28.4 Walter Scott – Johann Wolfgang Goethe 

- [A] První autor, považovaný za zakladatele literatury fantasy, tvořil zejména v 1. polovině 
20. století; druhý autor, známý představitel osvícenství, se ve svých dílech zabývá 
především sociální problematikou.
- [B] První autor, považovaný za zakladatele vědeckofantastické literatury, tvořil zejména 
v 2. polovině 19. století; v tomto období byl literárně činný i druhý autor, proslulý 
svými dramaty s oslabenou dějovostí.
- [C] První autor, považovaný za zakladatele detektivního a hororového žánru, byl literárně 
činný v 1. polovině 19. století; druhý autor proslul románem vydaným v 1. polovině 
18. století, jehož ústřední hrdina se stane trosečníkem.
- [D] První autor, čelný představitel romantismu, je známý především díky svým 
historickým románům; druhý autor, představitel preromantického hnutí, napsal 
román v dopisech, jehož hrdina po prožitém utrpení spáchá sebevraždu.
- [E] První autor, čelný představitel realismu, napsal psychologický román, jehož hrdina 
Raskolnikov spáchá bez výčitek vraždu; druhý autor napsal v 2. polovině 19. století 
román z městské periferie, v němž je zachycen vliv alkoholismu na člověka.
- [F] První autor, čelný představitel realismu, napsal román, jehož hrdinka Anna volí 
sebevraždu jako únik z bezvýchodné situace; druhý autor, známý představitel 
romantismu, proslul románem, jehož ústředním hrdinou je bývalý galejník.

VÝCHOZÍ TEXT K ÚLOHÁM 29–32
====

> Dne 15. dubna 2019 krátce před setmněním začala ve francouzské metropoli hořet 
> katedrála Notre-Dame, jedna z nejvýznamnějších gotických památek. *****, dalších sto 
> vynášelo z budovy cenná umělecká díla.
> 
> Oheň se podařilo uhasit zhruba po 12 hodinách. Podle vyšetřovatelů je velmi 
> pravděpodobné, že příčinou požáru byl elektrický zkrat. Náčelník hasičů uvedl, že kdyby 
> požár trval o půl hodiny déle, některé nosné zdi by se zřejmě scela zbortily. 
> 
> Návrhy na obnovu **ikonické** památky byly předloženy poměrně brzy. Několik 
> architektů přišlo s myšlenkou zmodernizovat stavbu pomocí skleněnných prvků, 
> nakonec ale zvítězil konzervativní projekt, který respektuje původní vzhled katedrály. Na 
> její rekonstrukci Francouzi vybrali ve veřejné sbírce více než miliardu eur.
> 
> Tehdejší ministryně kultury na tiskové konferenci oznámila, že rekonstrukce bude 
> dokončena v roce 2024, podle námi oslovených odborníků však tento termín není reálný. 
> Samotná rekonstrukce je totiž **složitá**, její průběh navíc narušili nepředvídatelné události: 
> v roce 2020 se stavební práce zpomalily kvůli pandemii, o dva roky později byly pod 
> podlahou v hlavní lodi katedrály objeveny dva **olověné** sarkofágy s lidskými ostatky. Kdy 
> bude **proslulý** pařížský symbol opět představen světu v celé své kráse, zůstává otázkou.
> 
> (*ct24ceskatelevize.cz; www.dotyk.cz; www.seznamzpravy.cz, upraveno*)

# 29 Najděte ve výchozím textu čtyři slova, která jsou zapsána s pravopisnou chybou, a napište je pravopisně správně.
Ohebná slova zapište bezchybně ve stejném tvaru, ve kterém jsou užita v textu. Za 
chybu je považováno jak neuvedení hledaného slova, tak zapsání jakéhokoli slova, 
které neodpovídá zadání. Výraz *Notre-Dame* je zapsán správně. 

# 30 Kterou z následujících možností je nutné doplnit na vynechané místo (*****) ve výchozím textu, aby příslušný větný celek byl smysluplný?
- [A] S plameny bojovalo přes čtyři sta hasičů
- [B] S plameny se usilovně zápasilo až do svítání
- [C] V chrámu se nacházelo více než sto vzácných obrazů
- [D] V chrámu byly už za soumraku patrné opravdu rozsáhlé škody
# 31 Které z následujících tvrzení odpovídá výchozímu textu?
- [A] Autor výchozího textu zpochybňuje názor náčelníka hasičů.
- [B] Oslovení odborníci zpochybňují termín zmíněný na tiskové konferenci.
- [C] Autor výchozího textu zpochybňuje postup při zásahu hasičských jednotek.
- [D] Oslovení odborníci zpochybňují příčiny časových prodlev během rekonstrukce.
# 32 Které z následujících slov je ve výchozím textu součástí přísudku?
(Posuzovaná slova jsou ve výchozím textu vyznačena tučně.)
- [A] ikonické
- [B] složitá
- [C] olověné
- [D] proslulý