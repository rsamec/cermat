
výchozí text k ÚLOHÁM 1–5
Proč geologové olizují kameny? Lze poznat narcistní osobnost podle tvaru obočí? 
Odpověďmi na podobně bizarní otázky se kupodivu zabývaly i uznávané vědecké autority 
a za výzkum na zmíněná témata získaly Ig Nobelovu cenu – recesistické ocenění, nazvané 
podle fiktivního Nobelova bratra Ignáce. O tom, komu se dostane této pocty, rozhodují 
držitelé skutečných Nobelových cen a vítěze vyhlašují každý rok redaktoři satirického 
časopisu *Annals of Improbable Research*. Od roku 1991, kdy byly uděleny poprvé, prošly 
Ig Nobelovy ceny vývojem, pořadatelé např. pozměnili koncepci oceňování: ***** laureáty 
se nejprve stávali ti, jejichž objevy „nelze opakovat nebo by se to nemělo zkoušet“, dnes 
vítězí hlavně objevy, jež „lidi nejdřív rozesmějí a pak přimějí k zamyšlení“.
Ig Nobelovy ceny jsou předávány na slavnostním ceremoniálu. Během galavečera ••••• 
této události si laureáti nejen odnesou trofej, ale dostanou i čas na stručnou prezenci 
svých výsledků. Témata oceněných výzkumů jsou vskutku rozmanitá. Ig Nobelovu cenu za 
pedagogiku získal třeba tým, který porovnával, jestli se ve škole nudí víc žáci, nebo učitelé. 
Nakonec vědci zjistili, že obě skupiny se navzájem silně ovlivňují: čím znuděnější je žák, tím 
horší je tento stav u učitele a naopak. Pozornost poroty upoutal i badatel Pavlo Blavatský, 
který přišel na to, že obezita politiků může být dobrým indikátorem korupce v dané zemi. 
Opravdovou raritou je vědec Andre Geim. Ten totiž provedl pokus se žábami a za 
zjištění, že v magnetickém poli levitují, získal v roce 2000 Ig Nobelovu cenu. Roku 2010 
mu pak byla udělena skutečná Nobelova cena, tentokrát za objev grafenu – jednoho 
z nejpevnějších materiálů na světě. 
Projekt udělování Ig Nobelových cen, BLÍZKÝ svým pojetím cimrmanovskému humoru, 
je bezesporu ORIGINÁLNÍ. Svým nadhledem a tolik potřebnou nadsázkou dává vědě 
lidštější tvář.
(*Vzhledem k povaze jedné z úloh není zdroj výchozího textu uveden.*)
# 1 
Rozhodněte o každém z následujících tvrzení, zda jednoznačně vyplývá 
z výchozího textu (A), či nikoli (N).
 
A 
N
## 1.1 Poprvé se nějaký člověk stal držitelem Ig Nobelovy ceny v devadesátých 
letech minulého století. 
## 1.2 Andre Geim získal za stejný pokus jak Ig Nobelovu cenu, tak později 
i skutečnou Nobelovu cenu. 
## 1.3 Pavlo Blavatský prokázal, že čím je v dané zemi vyšší míra korupce, tím 
rychleji tamější politici přibývají na váze. 
## 1.4 Jedna z Ig Nobelových cen byla udělena za zjištění, že počet nudných 
učitelů je shodný s počtem nudících se žáků. 
# 2 
Které z následujících tvrzení nejlépe vystihuje podtržené úseky výchozího textu?
- [A] V prvním úseku autor výchozího textu cituje z jiného než výchozího textu, totéž 
platí i pro druhý úsek.
- [B] V prvním úseku autor výchozího textu ironicky komentuje výrok redaktora 
satirického časopisu, totéž platí i pro druhý úsek.
- [C] V prvním úseku autor výchozího textu cituje z jiného než výchozího textu, 
v druhém úseku autor výchozího textu ironicky komentuje výrok redaktora 
satirického časopisu.
- [D] V prvním úseku autor výchozího textu ironicky komentuje výrok redaktora 
satirického časopisu, v druhém úseku autor výchozího textu cituje z jiného než 
výchozího textu.
# 2
# 3 
Které z následujících slov je z hlediska významu užito ve výchozím textu chybně?
(*Slovo chybně užité z hlediska významu* je v případě této úlohy slovo, jehož význam neodpovídá 
kontextu výchozího textu. Posuzovaná slova jsou ve výchozím textu vyznačena tučně.)
- [A] autorita
- [B] koncepce
- [C] prezence
- [D] rarita
# 4
## 4.1 Napište náležitý spisovný tvar slova *hrdý*, který patří na první vynechané 
místo (*****) ve výchozím textu.
## 4.2 Napište náležitý spisovný tvar slova *věnovaný*, který patří na druhé vynechané 
místo (•••••) ve výchozím textu.
(Po doplnění náležitého tvaru slova musí být příslušný větný celek pravopisně i gramaticky správný.)
# 5 
Které z následujících tvrzení o slovech *blízký* a *originální*, zapsaných ve 
výchozím textu velkými písmeny, je pravdivé?
- [A] Jak *blízký*, tak *originální* jsou přívlastky rozvíjející slovo *humor*.
- [B] Jak *blízký*, tak *originální* jsou přívlastky rozvíjející slovo *projekt*.
- [C] *Blízký* je přívlastkem rozvíjejícím slovo *humor*, *originální* je součástí přísudku.
- [D] *Blízký* je přívlastkem rozvíjejícím slovo *projekt*, *originální* je součástí přísudku.
VÝCHOZÍ TEXT K ÚLOZE 6
===

Pařížské katakomby[1] často přezdívané Říše smrti[2] byly kdysi využívány[3] jako úložiště 
lidských ostatků.
# 6 
Po které z následujících úprav bude ve výchozím textu správně zapsána 
interpunkce?
- [A] doplní-li se čárka pouze na místo označené [1]
- [B] doplní-li se čárka pouze na místo označené [2]
- [C] doplní-li se dvě čárky, a to na místo označené [1] a na místo označené [2]
- [D] doplní-li se dvě čárky, a to na místo označené [2] a na místo označené [3]
# 7 
Rozhodněte o každém z následujících souvětí, zda je zapsáno pravopisně 
správně (A), či nikoli (N).
 
A 
N
## 7.1 Když se opět sklonil k mikroskopu, spatřil na sklíčku zvláštní zhluk buněk. 
## 7.2 Četbu místních novin úplně vzdala, neboť v nich byly samé skličující zprávy. 
## 7.3 Komáři a mouchy létali kolem rozsvícené lampy, po setmění se v bytě 
objevily i můry. 
## 7.4 Část odcizených peněz se lupičům cestou z místa činu vysypala, protože 
zapomněli zamknout zadní dveře auta. 
# 3
# 8 
Přiřaďte ke každému z následujících úryvků (8.1–8.3) tvrzení (A–E), které 
danému úryvku nejlépe odpovídá.
(Každou možnost z nabídky A–E lze přiřadit maximálně jednou.)
## 8.1 Trestankyně kývaly očima, že to pochopily, jen pan strážný ke mně přiskočil: 
„Číslo vaší legitimace! Tohle je pobuřování!“ Mlčel jsem a otočil se k němu zády.
## 8.2 Nabídl jsem hostovi křeslo a začal rozprávět o všem možném. Pan Záturecký 
se ale snažil každé slovo vztáhnout na to své pojednání, až jsem nakonec  
podlehl: „Nic bych neudělal raději, než napsal o vaší práci posudek.“
## 8.3 V domě bylo všecko naruby. Muž se své ženě přiznal, že má poměr. Její 
reakce byla pochopitelná: „Už s tebou nemůžu žít pod jednou střechou.“ 
Od té doby uplynuly tři dny. Trpěli jak manželé sami, tak děti a služebnictvo.
- [A] Úryvek je vyprávěn v ich-formě, v podtrženém úseku promlouvá postava, která je 
zároveň vypravěčem.
- [B] Úryvek je vyprávěn v ich-formě, v podtrženém úseku promlouvá postava, která 
není vypravěčem.
- [C] Úryvek je vyprávěn v er-formě, v podtrženém úseku promlouvá postava, která je 
zároveň vypravěčem.
- [D] Úryvek je vyprávěn v er-formě, v podtrženém úseku promlouvá postava, která 
není vypravěčem.
- [E] Úryvek je vyprávěn v er-formě, v podtrženém úseku promlouvá jedna ze dvou postav, 
které se střídají v roli vypravěče.
VÝCHOZÍ TEXT k ÚLOHÁM 9–12
===

(1) Život tě vsadil do houpaček 
Jen nesmíš trpět nevolí
Řeknu to jako přítel básník
On mi tu drzost dovolí
Život tě veze na kolečku
Někdy tě ovšem vyklopí
V objetí žen včas vytuš léčku
a v řekách příslib potopy
(2) Život je Velká pardubická
Čí kůň si dneska zláme hnát?
Domov je kasička a klícka
i když to v básni není znát
Život je čára za tryskáčem
Tah křídou Hned se rozplyne
Chvíli se smějem chvíli pláčem
Nepovídejte že vy ne
(3) Život je hřbitov snů a hraček
Kdo táhne s vlky musí výt
Co si má počít přítel básník?
Napíše o tom další hit
Vysvětlivka: *Velká pardubická – slavný závod v jízdě na koních*
(*Z. Bratršovská, Blues o životě na doby, upraveno*)
# 9 
Které z následujících tvrzení neodpovídá výchozímu textu?
- [A] Podle lyrického subjektu je život pomíjivý. 
- [B] Podle lyrického subjektu je život jednotvárný.
- [C] Lyrický subjekt přirovnává život ke koňským dostihům.
- [D] Lyrický subjekt se v souvislosti se ženami zmiňuje o úkladech.
# 4
# 10 
Které z následujících tvrzení je pravdivé?
- [A] V první části textu je rýmové schéma obou slok totožné, jde o rým střídavý.
- [B] V první části textu je rýmové schéma obou slok totožné, nejde ale o rým střídavý.
- [C] V druhé části textu je rýmové schéma obou slok totožné, jde o rým střídavý.
- [D] V druhé části textu je rýmové schéma obou slok totožné, nejde ale o rým střídavý.
# 11 
Ve kterém z následujících veršů se nejvýrazněji uplatňuje personifikace?
(Verše posuzujte v kontextu výchozího textu.)
- [A] on mi tu drzost dovolí
- [B] život tě veze na kolečku
- [C] kdo táhne s vlky musí výt
- [D] co si má počít přítel básník
# 12
## 12.1 Vypište z první části výchozího textu výraz, který je v tomto textu podstatným 
jménem, ale v jiném textu může být slovesem.
## 12.2 Vypište z druhé části výchozího textu výraz, který je v tomto textu slovesem, ale 
v jiném textu může být podstatným jménem.
# 13 
Seřaďte jednotlivé části textu (A–E) tak, aby byla dodržena textová návaznost.
- [A] Procento těch, kteří se najdou, je ovšem nečekaně malé. Po oběti vraždy 
většinou zůstanou stopy, stejně tak po nehodě. Při únosu se zase příbuzní 
dovědí alespoň motiv pachatele.
- [B] Tehdy si jistý muž vyjel vlakem na pláž vzdálenou půl dne cesty. Pak už o něm 
nikdo neslyšel. Když oznámení na policii nemělo úspěch, byl podán inzerát.
- [C] Odtamtud ale nepřišlo žádné hlášení, že našli mrtvolu odpovídající jeho 
popisu. Nepřicházelo v úvahu, že by pomýšlel na útěk nebo že by někomu stál 
za únos. Když se ani po sedmi letech nic nezjistilo, byl podle § 30 občanského 
zákoníku prohlášen za nezvěstného a pátrání bylo zastaveno.
- [D] Zůstal ale bez odezvy. Ten muž prostě dočista zmizel. Není nic zvláštního, že se 
někdo ztratí. Statistika říká, že každoročně jsou hlášeny stovky pohřešovaných.
- [E] Nejde-li však o žádný z těchto tří případů, je nesmírně obtížné najít nějaké 
vodítko. Ani při zmizení tohoto muže se nebylo čeho chytit. Jeho blízcí znali jen 
místo, kam měl namířeno.
(*K. Abe, Písečná žena, upraveno*)
## 13.1 _____
## 13.2 _____
## 13.3 _____
## 13.4 _____
## 13.5 _____
# 5
VÝCHOZÍ TEXT k ÚLOHÁM 14–18
===

(1) Je doloženo, že na území české kotliny, vymezeném hradbou hor a toky řek, vládli 
koncem 12. století muži z přemyslovského rodu. O dávných počátcích jejich vlády však 
nevíme téměř nic. Člověku vrcholného středověku stačila pověst o nástupu bájného 
Přemysla Oráče na trůn. Do 13. století nejspíše vstupoval tento příběh přibližně v podobě, 
kterou zná dnešní čtenář ze *Starých pověstí českých*. Jejich autor ***** se inspiroval 
úvodem *Kroniky české* (*Chronica Boemorum*), kterou na počátku 12. století sepsal v latině 
pražský děkan *****. Tento kronikář převzal z předloh jádro příběhu, v lecčem jej pak 
přikrášlil a zmodernizoval. Vytvořil tím obraz kořenů a dynastické tradice Přemyslovců, 
využívaný poté k propagandě českých panovníků ještě ve 14. století za dob Lucemburků.
(2) Pověst o Přemyslu Oráčovi má prvky tzv. ustavujícího mýtu – líčí, jak zrod 
společenského řádu pomohl překlenout nepříznivé období. Doba před Přemyslem totiž 
pro kronikáře představuje chaos a bezpráví. Součástí nového uspořádání společnosti je 
i výsadní postavení knížecí moci, které mají být podřízeni všichni Čechové. Mnozí lidé 
tak v pověsti spatřovali obhajobu pevné vlády, jež jediná je schopná zaručit spravedlnost 
a mír v zemi. Pojetím role vládce se pověst nijak neliší od biblických příběhů: když 
Libuše před vysláním družiny poslů za Přemyslem hovoří o panování jediného muže, jde 
o parafrázi promluvy proroka Samuela k Izraelitům, žádajícím o krále.
(3) Moc reálných přemyslovských panovníků závisela nejen na jejich schopnostech, ale 
i na tom, zda ostatní členové rodu usilovali o získání vlády. Dění v zemi vždy ovlivňovali 
římskoněmečtí císaři, důležitá byla také síla a vůle významných českých šlechtických rodů. 
Přesto až do vymření Přemyslovců v přímé mužské linii roku 1306 nikoho nenapadlo, že 
by český trůn měl být obsazen někým jiným než potomkem bájného Přemysla Oráče.
(*R. Antonín, České země za posledních Přemyslovců, upraveno*)
# 14 
Rozhodněte o každém z následujících tvrzení, zda jednoznačně vyplývá 
z výchozího textu (A), či nikoli (N).
 
A 
N
## 14.1 Napsání *Kroniky české* si objednali lucemburští panovníci za účelem vlastní 
propagandy. 
## 14.2 Území, na němž ve 12. století vládli Přemyslovci, bylo ohraničeno z jedné  
strany horskými hřbety a z opačné strany koryty řek. 
## 14.3 Postava Libuše v pověsti o Přemyslu Oráčovi vyjadřuje ve své řeči jinými  
slovy totéž, co prorok Samuel v jednom starověkém příběhu. 
## 14.4 Mýtus o zrodu společenského řádu umožnil přemyslovským vládcům  
překlenout nepříznivé období, před nímž je varovali kronikáři. 
# 15 
Vypište z druhé části výchozího textu dvě podstatná jména, která jsou příbuzná 
se slovem *zaslat*.
(Za chybu je považováno jak neuvedení hledaného slova, tak zapsání jakéhokoli slova, které 
neodpovídá zadání.)
# 16 
Na každé ze dvou vynechaných míst (*****) ve výchozím textu patří správné 
jméno autora příslušného literárního díla. Ve které z následujících možností 
jsou uvedena obě tato jména?
- [A] Alois Jirásek – Kosmas
- [B] Karel Jaromír Erben – Kosmas
- [C] Alois Jirásek – Václav Hájek z Libočan
- [D] Karel Jaromír Erben – Václav Hájek z Libočan
# 6
# 17 
Který z úseků podtržených ve výchozím textu obsahuje několikanásobný podmět?
- [A] vytvořil tím obraz kořenů a dynastické tradice Přemyslovců
- [B] doba před Přemyslem totiž pro kronikáře představuje chaos a bezpráví
- [C] jež jediná je schopná zaručit spravedlnost a mír v zemi
- [D] důležitá byla také síla a vůle významných českých šlechtických rodů
# 18 
Tvrzení: Zájmeno *které*, tučně vyznačené ve výchozím textu, je v tomto textu užito 
v ••••• čísle a odkazuje ke slovnímu spojení •••••.
 
Ve které z následujících možností jsou uvedeny slovo a slovní spojení, jež je nutné 
doplnit na vynechaná místa (•••••) ve výše uvedeném tvrzení, aby bylo pravdivé?
- [A] jednotném – *knížecí moci*
- [B] množném – *knížecí moci*
- [C] jednotném – *výsadní postavení*
- [D] množném – *výsadní postavení*
VÝCHOZÍ TEXT k ÚLOhám 19–20
===

Někteří žáci, namístě aby využili respiria k doplnění svých chatrných vědomostí, vyvádějí, 
povykujíce jako nádoby hlaholem naplněné. A vy, Stádníku, jste hoch arciť darebný. 
Byl u mne váš pan otec a já byl nucen vážně jej upozorniti, že nepostoupíte nejspíše do 
oktávy. A to platí rovněž tak o Tajerovi – jen se, Tajeře, neschovávejte!
(*K. Poláček, Špatný příklad kazí dobré mravy, upraveno*)
# 19 
Která z následujících možností nejlépe vystihuje výchozí text?
- [A] Pro tento text je příznačné užití jazykových prostředků obecné češtiny.
- [B] Pro tento text je příznačné užití jazykových prostředků místního nářečí.
- [C] Pro tento text je příznačné užití knižních a archaických jazykových prostředků.
- [D] Pro tento text je příznačné užití slangových a argotických jazykových prostředků.
# 20 
Tvorba Karla Poláčka, autora výchozího textu, spadá do první poloviny minulého 
století. Který z následujících spisovatelů nenapsal žádné dílo v době, kdy tvořil 
Karel Poláček?
- [A] John Steinbeck
- [B] Ernest Hemingway
- [C] Erich Maria Remarque
- [D] Johann Wolfgang Goethe
# 21 
Která z následujících vět není zapsána pravopisně správně?
- [A] Většinu plochy polární oblasti zvané Arktida tvoří Severní ledový oceán.
- [B] Ničivé tornádo zasáhlo jihovýchodní pobřeží Spojených států Amerických.
- [C] Po prohlídce Pražského hradu turisté navštívili malebná zákoutí Malé Strany.
- [D] Festival v západočeských Karlových Varech každoročně nabízí kvalitní snímky.
# 7
VÝCHOZÍ TEXTy k ÚLOHÁM 22–26
===

text 1
(1) Gold byl dnes napnutý jako pružina. Ještě než na večírek přišli první hosté, už se 
nemohl dočkat, až zas odejdou. U baru v hale prodléval sám tak dlouho, jak bylo únosné, 
a až když nebylo zbytí, odhodlal se připojit k přítomným členům rodiny. 
(2) „Uvědomujeme si vůbec, že máme hrozné ŠTĚSTÍ,“ říkal Sid vážně právě ve chvíli, 
kdy Gold vcházel do obývacího pokoje, „když žijeme na planetě oplývající vodou?“
„Proč?“ zeptal se Viktor.
„Poslouchejte,“ podotkl ospale Goldův otec, „jestli Sid něčemu rozumí, je to voda.“
Gold na něj pohlédl, ale žádné známky SPIKLENECTVÍ nepozoroval. Doufal tedy, že 
někdo namítne, že se na této planetě nenacházíme náhodou – bez vody bychom se jako 
druh ani nevyvinuli.
„Protože jinak,“ odpovídal Viktorovi Sid a vychutnával si přitom lososa, „by všichni trpěli 
v jednom kuse žízní. Viď, Bruci?“ oslovil s drzým úsměvem Golda a pokračoval s lehkostí 
sobě vlastní: „Po soustu bifteku nebo rostbífu bychom nejen neměli vodu k pití, ale nebyla 
by ani studená minerálka nebo čaj, to všecko je totiž z vody. To by byl pořádný průšvih.“
(3) Gold se málem neudržel: a odkud by se vzal biftek a rostbíf, ty hlavo skopová? Přál 
si, aby něco řekla alespoň Ida. Se zděšením však zjistil, že i ona napjatě naslouchá.
Goldovi se zvedala žluč. Znal celý arzenál odvetných úderů, které jeho sourozenec 
kdy použil: od dotčeného „no tak jsem udělal chybičku“ až k pyšnému „koukněte, co 
dokáže vysokoškolské vzdělání“. Sid vždy dosáhl vítězství a ostatní vůbec neodhalili jeho 
ďábelské úmysly. V podobných situacích tedy Gold radši zachovával mlčení a předstíral 
lhostejnost, čímž zažehnal i dnešní krizi. Nakonec podlehl lákání sekaných jater a na talíř 
si naložil i několik krevet, potřeboval totiž bratrův VÝSTUP zajíst.
(*J. Heller, Gold za všechny peníze, upraveno*)
TEXT 2
Z víceslovného pojmenování může beze změny významu vzniknout pojmenování 
jednoslovné – univerbizát, např. ze slovního spojení *panelový dům* univerbizát *panelák*.
Univerbizát je vždy příbuzný s alespoň jedním ze slov původního slovního spojení. 
Místo jednoslovného pojmenování je někdy užito víceslovné pojmenování obdobného 
významu – multiverbizát, např. místo slova *bojovat* slovní spojení *vést boj.* Alespoň jedno 
ze slov multiverbizátu je vždy příbuzné s příslušným jednoslovným pojmenováním.
(*CZVV*)
# 22 
Rozhodněte o každém z následujících tvrzení, zda jednoznačně vyplývá 
z TEXTU 1 (A), či nikoli (N).
 
A 
N
## 22.1 Na večírku se kromě krevet a sekaných jater podávaly i bifteky a rostbíf. 
## 22.2 Ačkoli Goldův otec oceňoval Sidovy znalosti, detailní popis využití vody  
ho uspával. 
## 22.3 Aby Sid podpořil správnost svých argumentů, zmínil během večírku své 
vysokoškolské vzdělání. 
## 22.4 Gold vstoupil do obývacího pokoje ve chvíli, kdy Sid kladl otázku  
adresovanou výhradně Viktorovi. 
# 23 
Vypište z druhé části TEXTU 1 dvě přídavná jména, která jsou v kontextu tohoto 
textu synonymy slova *veliký*.
(Za chybu je považováno jak neuvedení hledaného slova, tak zapsání jakéhokoli slova, které 
neodpovídá zadání.)
# 8
# 24 
Které z následujících tvrzení o úsecích tučně vyznačených v TEXTU 1 je pravdivé? 
(Úlohu řešte na základě informací uvedených v TEXTU 2.)
- [A] Jak v úseku *nebyla by ani studená minerálka*, tak v úseku *radši zachovával mlčení* 
se vyskytuje univerbizát.
- [B] Jak v úseku *nebyla by ani studená minerálka*, tak v úseku *radši zachovával mlčení* 
se vyskytuje multiverbizát.
- [C] V úseku *nebyla by ani studená minerálka* se vyskytuje multiverbizát, v úseku 
*radši zachovával mlčení* se vyskytuje univerbizát.
- [D] V úseku *nebyla by ani studená minerálka* se vyskytuje univerbizát, v úseku 
*radši zachovával mlčení* se vyskytuje multiverbizát.
# 25 
Které z následujících tvrzení nejlépe vystihuje větu podtrženou v TEXTU 1? 
- [A] V této větě Gold nahlas vyjadřuje svůj názor na Sidova slova prostřednictvím 
nepřímé řeči.
- [B] V této větě Gold nahlas vyjadřuje svůj názor na Sidova slova prostřednictvím 
neznačené přímé řeči.
- [C] V této větě Gold reaguje na Sidova slova vnitřní promluvou realizovanou v textu 
prostřednictvím nepřímé řeči.
- [D] V této větě Gold reaguje na Sidova slova vnitřní promluvou realizovanou v textu 
prostřednictvím neznačené přímé řeči.
# 26 
Je alespoň některé ze slov *štěstí* a *spiklenectví* užito v TEXTU 1 ve stejném pádě 
jako slovo *výstup*?
(Slova *štěstí*, *spiklenectví* a *výstup* jsou v TEXTU 1 zapsána velkými písmeny.)
- [A] Ano – jak slovo *štěstí*, tak slovo *spiklenectví*.
- [B] Ano, avšak pouze slovo *štěstí*.
- [C] Ano, avšak pouze slovo *spiklenectví*.
- [D] Ne – ani slovo *štěstí*, ani slovo *spiklenectví.*
VÝCHOZÍ TEXT K ÚLOZE 27
===

*****
1. státem vydané ustanovení mající povahu obecné právní normy
2. objektivně existující řád věcí (neměnné principy přírody a společnosti)
3. ustálené (společenské) pravidlo, norma nebo zvyklost, případně jejich soubor
(*Slovník spisovné češtiny pro školu a veřejnost, upraveno*)
# 27 
Které z následujících slov má všechny tři významy uvedené ve výchozím textu, 
a patří tedy na vynechané místo (*****) ve výchozím textu?
- [A] zákon
- [B] předpis
- [C] nařízení
- [D] vyhláška
# 9
výchozí text k úlohám 28–31
Zahraniční písně se v ČSSR nekradly, říká textař
Před rokem 1989 bylo Československo světovou velmocí v přebírání nejúspěšnějších 
zahraničních skladeb a vytváření tzv. coververzí. „Ještě v 80. letech bylo snadné ztvořit 
hit: textař zkrátka vyměnil cizojazyčná slova za česká a zpěvák osvědčený šlágr světových 
hitparád nazpíval,“ vzpomíná na tehdejší poměry Michael Prostějovský, který před 40 lety 
pracoval jako dramaturg ve vydavatelství Supraphon. Říká také, že nešlo o krádež – za 
použití hudby se vždy platilo.
Komunistický režim prý originální texty písní zpravidla nezkoumal, ideologická bariéra 
se ztrácela. Spektrum možností pro inspiraci bylo tedy rozsáhlé. Ti, kdo pro českou scénu 
hledali nové hity, se většinou orientovaly na nejznámnější skladby, např. od skupin ABBA či 
Beatles. Nejvyšší příčku v pomyslném žebříčku množství předělávek si vydobilo *Hallelujah*, 
píseň Leonarda Cohena z roku 1984. Ta totiž existuje minimálně v 16 českých verzích.
Pokud se domníváte, že textaři písně nejčastěji překládali do češtiny, jste na omylu. 
Někdy raději zvukově napodobili slova originálu, aniž byl zachován původní smysl textu. 
Vyjmenovat takové předělávky by jistě trvalo dlouho, zmiňme proto jen některé. Třeba 
z hitu *When* se stalo *Ven* a Karel Gott místo *I‘m Still Standing* pěje *Mám styl Čendy*. Zřejmě 
nás tedy nepřekvapí, že v současnosti si vlastník autorských práv obvykle vyžádá zpětný 
překlad českého textu.
(*Vzhledem k povaze jedné z úloh není zdroj výchozího textu uveden.*)
# 28 
Najděte ve výchozím textu čtyři slova, která jsou v něm zapsána s pravopisnou 
chybou, a napište je pravopisně správně. 
(Slova zapište bezchybně, a to ve stejném tvaru, ve kterém jsou užita v textu. Vlastní jména a slova 
*coververze* a *šlágr* jsou zapsána správně. Za chybu je považováno jak neuvedení hledaného slova, tak 
zapsání jakéhokoli slova, které neodpovídá zadání.)
# 29 
Které z následujících tvrzení jednoznačně vyplývá z výchozího textu? 
- [A] V roce 1984 byla Cohenova píseň *Hallelujah* přezpívána do češtiny nejméně 
šestnáctkrát.
- [B] Michael Prostějovský začal pro vydavatelství Supraphon pracovat jako 
dramaturg v roce 1949.
- [C] V jedné dekádě minulého století se Československo co do počtu slavných 
hudebních hitů vyrovnalo světovým velmocem.
- [D] Při tvorbě českých textů pro coververze textaři někdy upřednostnili zvukovou 
podobnost českých slov se slovy v originální písni před smyslem původního textu.
# 30 
Které z následujících tvrzení o slovesech *trvat* a *zmínit* v souvětí podtrženém ve 
výchozím textu je pravdivé?
- [A] Sloveso *trvat* je v tomto souvětí užito v oznamovacím způsobu, totéž platí i pro 
sloveso *zmínit*.
- [B] Sloveso *trvat* je v tomto souvětí užito v oznamovacím způsobu, sloveso *zmínit* je 
v tomto souvětí užito v rozkazovacím způsobu.
- [C] Sloveso *trvat* je v tomto souvětí užito v podmiňovacím způsobu, sloveso *zmínit* 
je v tomto souvětí užito v rozkazovacím způsobu.
- [D] Sloveso *trvat* je v tomto souvětí užito v podmiňovacím způsobu, sloveso *zmínit* 
je v tomto souvětí užito v oznamovacím způsobu.
# 10
# 31 
Která z následujících možností nejlépe vystihuje výchozí text? 
- [A] Tématem tohoto textu, který náleží k odbornému funkčnímu stylu, je úspěch 
coververzí ve světových hitparádách.
- [B] Tématem tohoto textu, který náleží k odbornému funkčnímu stylu, jsou české 
coververze úspěšných zahraničních skladeb.
- [C] Tématem tohoto textu, který vykazuje znaky publicistického funkčního stylu, 
je úspěch coververzí ve světových hitparádách.
- [D] Tématem tohoto textu, který vykazuje znaky publicistického funkčního stylu, 
jsou české coververze úspěšných zahraničních skladeb.
# 32 
Přiřaďte k jednotlivým definicím (32.1–32.4) možnost (A–F), která uvádí příklad 
příslušného nedostatku, a patří tedy na vynechané místo (*****).
(Každou možnost z nabídky A–F lze přiřadit maximálně jednou.)
## 32.1 Syntaktický nedostatek I: v souvětí *Děti včera, když přišly domů, byla jim* 
*zima* vzniká defektní hlavní věta (*Děti včera byla jim zima*). *****
## 32.2 Syntaktický nedostatek II: v souvětí *Tam jsem potkala a mluvila s princem* 
má sloveso *potkat* vazbu s jiným pádem než sloveso *mluvit*, správně je tedy
*Tam jsem* *potkala prince a mluvila jsem s ním*. *****
## 32.3 Syntaktický nedostatek III: ve větě *Editor mě upozornil o chybě* má sloveso 
*upozornit* chybnou vazbu se 6. pádem (tu má významově podobné sloveso 
*informovat*, sloveso *upozornit* má ale vazbu se 4. pádem); správně je *Editor mě* 
*upozornil na chybu*. *****
## 32.4 Syntaktický nedostatek IV: ve větě *Podepsal smlouvu o cestovním* 
*pojištěním* je užití koncovky ve slově *pojištěním* chybné (slovo *pojištění* je 
užito v 6. pádě, nelze tedy užít stejnou koncovku jako ve slově *cestovním*); 
správně je *Podepsal smlouvu o cestovním pojištění*. *****
- [A] Stejný nedostatek najdeme v souvětí *Bohužel mému příteli, kterého znám od dětství,* 
*sdělení o mém stěhování ho zarmoutilo.*
- [B] Stejný nedostatek najdeme v souvětí *Nikam nechodíš a trávíš celé dny s telefonem,* 
*bez sociálních sítích se už vůbec neobejdeš.*
- [C] Stejný nedostatek najdeme v souvětí *Táta leták dočetl a oznámil nám, že bychom* 
*se měli zapojit k úklidové akci na našem sídlišti.*
- [D] Stejný nedostatek najdeme v souvětí *S ohledem na důkazy, které byly doplněny,* 
*se soudce rozhodl zprostit obžalovaného muže viny.*
- [E] Stejný nedostatek najdeme v souvětí *Při pondělní besedě, na níž jsme hovořili* 
*o politické a ekonomické situaci, došlo k četným sporům.*
- [F] Stejný nedostatek najdeme v souvětí *Protože obdivuji a fandím tomuto herci,* 
*nenechala jsem si ujít premiéru představení, v němž hrál nevěrného manžela.*
ZKONTROLUJTE, ZDA JSTE DO ZÁZNAMOVÉHO ARCHU UVEDL/A VŠECHNY ODPOVĚDI.
# 11