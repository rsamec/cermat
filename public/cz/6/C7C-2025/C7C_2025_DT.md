
VÝCHOZÍ TEXT K ÚLOZE 1
===

Před odjezdem mi kamarádi připoměli, abych s sebou sbalila nějaké deskové hry.
# 1 
Která z následujících úprav odstraní pravopisnou chybu z výchozího textu?
- [A] když místo *mi* napíšeme *my*
- [B] když místo *připoměli* napíšeme *připomněli*
- [C] když místo *s sebou* napíšeme *sebou*
- [D] když místo *sbalila* napíšeme *zbalila*
Výchozí text K ÚLOHÁM 2–4
(1) Pod houby stinným deštníkem
 
kdys při lijáku velikém,
 
kdy vítr hučel a bil hrom,
 
se skryla kobylka a gnóm.
 
Řev živlu dokud hlaholil,
 
z nich každý hezky krotký byl.
 
Však sotva déšť jen začal tichý,
 
hned kobylka se osmělila,
 
tropila sobě z gnóma smíchy:
 
háv jeho pestrý, brada bílá
 
a jak drahokam lampička,
 
jež na opasku se mu bleskla,
 
i rolnička na čapce lesklá
 
jí k smíchu byly. Maličká
 
ta panna kobylka a suchá
 
se posmívala, že zří ducha,
 
zjev plachý jen a fantastický,
 
básníka hříčku mlhavou,
 
že pouze ona cítí lidsky –
 
je skutečnost jí potravou.
(2) Tak smála se do šumu stromů
 
a šedivý gnóm mlčel k tomu.
 
Vtom blízko slyšet praskot klestu,
 
krok pádný hledal sobě cestu
 
a bota s hřeby převeliká,
 
snad pytláka neb podloudníka,
 
již rozdrtila houbu vráz
 
i kobylku, než její hlas
 
se vychloubaje doznít moh.
 
A gnóm? Ten na kvetoucí hloh
 
se vyhoup lehký jako stín
 
a jeho smích zněl v lesa klín.
Vysvětlivky: *gnóm* – podzemní skřítek; *podloudník* – člověk se zlými úmysly; *vráz* – naráz, náhle
(*J. Vrchlický, Kobylka a gnóm, upraveno*)
# 2 
Které z následujících tvrzení odpovídá výchozímu textu?
- [A] Jakmile kobylka pod houbou oschla, začala o sobě před gnómem tvrdit, že má 
fantastický zjev.
- [B] Gnóm se rozesmál až poté, co kobylku ukrytou pod houbou úmyslně zašlápl 
kolemjdoucí pytlák.
- [C] Během bouřky byl gnóm na rozdíl od kobylky skoupý na slovo, jakmile však 
přestalo pršet, jejich role se obrátily.
- [D] Kobylka se gnómovi posmívala, přičemž terčem jejího posměchu byl mimo jiné 
gnómův oděv včetně jeho čapky s rolničkou.
# 2
# 3 
Které z následujících tvrzení o dvou verších podtržených ve výchozím textu 
je pravdivé?
- [A] V každém z těchto veršů se vyskytuje přirovnání.
- [B] V žádném z těchto veršů se nevyskytuje přirovnání.
- [C] Přirovnání se vyskytuje ve verši z první části textu, nikoli však ve verši z druhé 
části textu.
- [D] Přirovnání se vyskytuje ve verši z druhé části textu, nikoli však ve verši z první 
části textu.
# 4 
Které z následujících tvrzení je pravdivé?
(Výraz *jí* je ve výchozím textu vyznačen tučně. Věty s posuzovaným výrazem jsou gramaticky správné.)
- [A] Výraz *jí* je jak ve výchozím textu, tak ve větě *Jogurt jí k snídani nestačí* tvarem 
slovesa.
- [B] Výraz *jí* je jak ve výchozím textu, tak ve větě *Jogurt jí k snídani nestačí* tvarem 
zájmena.
- [C] Výraz *jí* je ve výchozím textu tvarem slovesa, ale ve větě *Jogurt jí k snídani nestačí* 
je tvarem zájmena.
- [D] Výraz *jí* je ve výchozím textu tvarem zájmena, ale ve větě *Jogurt jí k snídani* 
*nestačí* je tvarem slovesa.
# 5 
Přiřaďte k jednotlivým tvrzením (5.1–5.3) odpovídající dvojici slov (A–E).
(Žádná možnost z nabídky A–E nesmí být přiřazena víckrát než jednou.)
## 5.1 Každé z těchto slov má pouze jednu předponu, a to slabičnou.
## 5.2 Každé z těchto slov má pouze jednu předponu: první slovo ji má neslabičnou  
a druhé slovo ji má slabičnou.
## 5.3 Každé z těchto slov má pouze jednu předponu: první slovo ji má slabičnou  
a druhé slovo ji má neslabičnou.
- [A] spáchaný – obnosit
- [B] rozdrobit – vzdělaný
- [C] uloupený – převrátit
- [D] pozměnit – sklopený
- [E] bezchybný – vydobýt
# 6 
Ke každé z následujících podúloh (6.1 a 6.2) napište současné (tj. ne zastaralé) 
spisovné slovo, které odpovídá zadání a zároveň není vlastním jménem.
(Slova musí být zapsána pravopisně správně.)
## 6.1 Napište podstatné jméno, které je v 1. pádě čísla jednotného dvouslabičné, je 
příbuzné se slovem OVLÁDNOUT, skloňuje se podle vzoru SOUDCE a neobsahuje 
předponu.
## 6.2 Napište podstatné jméno, které je v 1. pádě čísla jednotného jednoslabičné, je 
příbuzné se slovem RODIT, skloňuje se podle vzoru HRAD a obsahuje předponu.
# 3
Výchozí text K ÚLOHÁM 7–12
(1) Ve známé komedii *Adéla ještě nevečeřela* zločinec vypěstuje rostlinu, která při 
poslechu jedné skladby spořádá obrovského psa. Jde sice jen o výplod scenáristovy 
fantazie, nicméně některé rostliny se Adéle trochu podobají.
Masožravé rostliny rostou zejména na místech, KDE JE PŮDA CHUDÁ NA ŽIVINY. Právě 
proto se masožravky vybavily důmyslnými pastmi: do svých lapacích listů jsou schopny 
přivábit drobné živočichy, zvláště pak hmyz. Poté je chytí a stráví.
(2) Je zde ovšem jeden zásadní rozpor – masožravky loví hmyz, ABY ZÍSKALY ŽIVINY, 
zároveň ho ale potřebují k opylování svých květů. Musely tedy najít efektivní způsob, jak 
odlišit potravu od opylovače. *****, že za tímto účelem masožravky používají tři různé 
metody. Některé druhy například kvetou jen v období, kdy jejich pasti ještě nejsou 
funkční. Princip metody prostorové zase tkví v tom, že květy vyrůstají na dlouhých 
stoncích, zatímco lapací listy s pastmi se nacházejí mnohem níže, takže tam uvíznou 
živočichové pohybující se po zemi. Další masožravky si zase umí vypomoct dokonalým 
trikem: opylovače přitahují jinou vůní, než jakou vábí kořist.
(3) Na světě se vyskytuje zhruba 600 druhů masožravých rostlin. Masožravky se liší jak 
zbarvením či tvarem listů, tak svými rozměry. Některé jsou spíše menší (např. rosnatka 
minor má stvol dlouhý zhruba 10 cm a listy o délce maximálně 3 cm), jiné jsou velké 
jako dospělý člověk. Mezi největší druhy masožravek se řadí láčkovka rádža. Tato rostlina 
dokáže do svých pastí o velikosti lidského chodidla lapit nejen hmyz, ale dokonce 
drobné obratlovce, jako jsou myši nebo malé žáby.
Asi nejznámější masožravou rostlinou je mucholapka podivná. Na jejím lapacím listu 
jsou chlupy citlivé na pohyb: jeho okraje jsou pokryty sladkým nektarem, na nějž láká 
hmyz. Jakmile pomocí chlupů mucholapka odhalí přítomnost hmyzu, bleskurychle 
(často během půl sekundy) uzavře svůj lapací list, čímž oběti znemožní únik.
(*www.abicko.cz, upraveno*)
# 7 
Rozhodněte o každém z následujících tvrzení, zda jednoznačně vyplývá 
z výchozího textu (A), nebo ne (N).
 
A 
N
## 7.1 Mucholapka podivná chytá hmyz pomocí sladkého nektaru, jímž svou kořist  
přilepí k lapacímu listu. 
## 7.2 Květy masožravé rostliny, která používá prostorovou metodu, se nacházejí  
výše než pasti této masožravky. 
## 7.3 Existuje alespoň jeden druh masožravé rostliny, která je schopna chytit  
do svých pastí i některé obratlovce. 
## 7.4 Listy rosnatky minor, která patří mezi menší druhy masožravých rostlin,  
dorůstají maximálně třícentimetrové délky. 
# 8 
## 8.1 Na vynechané místo (*****) v druhé části výchozího textu patří sloveso *prokázat* 
ve spisovném tvaru 3. osoby, čísla jednotného, způsobu oznamovacího, času 
přítomného, rodu trpného. Napište tento tvar.
(Po doplnění tvaru musí být výchozí text smysluplný a příslušný větný celek pravopisně i gramaticky 
správný.)
## 8.2 Napište, ve které osobě, ve kterém čísle a ve kterém způsobu je v posledním 
větném celku výchozího textu užito sloveso *znemožnit*.
(Při řešení úlohy vezměte v potaz jednak smysl sdělení, jednak fakt, že výchozí text je gramaticky 
správný. Pokyny pro zápis do tabulky uvedené v záznamovém archu: osobu zapište číslicí, číslo 
a způsob zapište slovem. Nepoužívejte zkratky.)
# 4
# 9 
Informace č. 1: Mucholapka podivná je nejznámější masožravou rostlinou.
 
Informace č. 2: Mucholapka podivná často uzavře svůj lapací list během půl sekundy.
 
Které z následujících tvrzení o výše uvedených informacích je pravdivé?
- [A] Pouze informace č. 1 je ve výchozím textu předkládána jako zcela jistá.
- [B] Pouze informace č. 2 je ve výchozím textu předkládána jako zcela jistá.
- [C] Každá z těchto informací je ve výchozím textu předkládána jako zcela jistá.
- [D] Žádná z těchto informací není ve výchozím textu předkládána jako zcela jistá.
# 10 
Které z následujících tvrzení o zájmenech tučně vyznačených ve výchozím textu 
je pravdivé, vezmeme-li v potaz také smysl sdělení?
- [A] Jak zájmeno *svých*, tak zájmeno *svými* něco přivlastňují *masožravkám*.
- [B] Zájmeno *svých* něco přivlastňuje *masožravkám*, zájmeno *svými* něco přivlastňuje 
*listům*.
- [C] Zájmeno *svých* něco přivlastňuje *pastem*, zájmeno *svými* něco přivlastňuje *listům*.
- [D] Zájmeno *svých* něco přivlastňuje *pastem*, zájmeno *svými* něco přivlastňuje 
*masožravkám*.
# 11 
Které z následujících tvrzení o dvou větách zapsaných ve výchozím textu 
velkými písmeny je pravdivé?
- [A] Každá z těchto vět je vedlejší věta přívlastková.
- [B] Žádná z těchto vět není vedlejší věta přívlastková.
- [C] Pouze věta *kde je půda chudá na živiny* je vedlejší věta přívlastková.
- [D] Pouze věta *aby získaly živiny* je vedlejší věta přívlastková.
# 12 
Rozhodněte o každém z následujících úseků výchozího textu, zda se v něm 
vyskytuje podstatné jméno užité v 6. pádě (A), nebo ne (N).
(Posuzované úseky jsou ve výchozím textu podtrženy.)
 
A 
N
## 12.1 jde sice jen o výplod scenáristovy fantazie 
## 12.2 některé druhy například kvetou jen v období 
## 12.3 tam uvíznou živočichové pohybující se po zemi 
## 12.4 na světě se vyskytuje zhruba 600 druhů masožravých rostlin 
# 13 
Která z následujících vět není zapsána pravopisně správně?
- [A] Raněnné zvíře se odplazilo do hustého křoví.
- [B] Mí prarodiče jezdili každý rok do vinného sklípku.
- [C] Nástěnné obrazy visely snad ve všech místnostech zámku.
- [D] Náš děda vždy se všemi jednal bez jakýchkoli postranních úmyslů.
# 5
VÝCHOZÍ TEXT K ÚLOze 14
===

Helena se přestěhovala do Francie. Zprvu tam byla nešťastná, nakonec si ale zvykla. Přišla 
totiž na to, že všude lidé zažívají podobné radosti i starosti, zkrátka zjistila, že *****. 
# 14 
Ve které z následujících možností je uvedeno ustálené slovní spojení, které 
vystihuje situaci ve výchozím textu, a patří tedy na vynechané místo (*****) 
v textu?
- [A] cizí chléb se brzy přejí
- [B] cizí chléb vždy lépe chutná
- [C] všude je chleba o dvou kůrkách 
- [D] všude je chleba s křupavou kůrkou
# 15 
Seřaďte jednotlivé části textu (A–F) tak, aby byla dodržena textová návaznost.
- [A] „Kdo to řekl?“ znejistěl lupič. „Ehm, to já,“ odvětil hoch. „Nevšiml jsem si, že by 
se ti pohnuly rty, mládenče!“ podotkl lapka. Chlapec ho chvilku pozoroval a pak 
řekl: „Peníze jsou vážně v tom vaku. Být ale vámi, tak bych je nebral.“ 
- [B] Pak lupič ještě dodal: „Máte na výběr, chápete?“ „Peníze jsou ve vaku na střeše,“ 
ozvalo se odněkud zdola.
- [C] Původce hlasu z podlahy se zatím přesunul na sedadlo a řekl lapkovi: „Vlezly ti 
nohavicí do gatí, co? To je typická krysí metoda. Přestaň ječet a nehýbej se. Čím 
víc se bráníš, tím bolestivěji koušou.“
- [D] Dostavník se kymácel po cestě. Na sedadle seděl chlapec a četl si knihu. Náhle 
povoz zastavil. V okně se zjevil samostříl a obličej maskovaný šátkem: „Peníze, 
nebo život!“
- [E] „Pche,“ uchechtl se lupič, „nech si svý rady.“ Hoch vzal do ruky píšťalku. Zaznělo 
pár tónů a ze střechy odpovědělo jemné bubnování a šustění. Spousta malých 
nožiček se dala do pohybu. Vzápětí lupič začal kvílet.
- [F] Lupič se na něj užasle podíval a zamumlal: „Ty jsi kočka?“ Ano, byl to kocour 
a jmenoval se Mauric. Říkalo se o něm, že je úžasný. Stejně úžasné byly i krysy, 
s nimiž se kamarádil.
(*T. Pratchett, Úžasný Mauric a jeho vzdělaní hlodavci, upraveno*)
## 15.1 _____
## 15.2 _____
## 15.3 _____
## 15.4 _____
## 15.5 _____
## 15.6 _____
# 6
VÝCHOZÍ TEXTY K ÚLOZE 16
===

TEXT 1
Haló, slyšíme se?
Mňau, protáhlo se kotě.
Hybaj do postele, už je noc.
Žbluňk – a už byla ve vodě.
Šup s tím zpátky do krabice.
Ouvej, asi jsem se přejedl.
Alou domů.
Psst, mluv tiše, ať ho nevzbudíš.
Nuže, pojďme tedy do toho.
Sláva, konečně jsem tu úlohu vyřešil.
Hej ty tam, pojď sem.
Prásk a z krbu se vyvalil oblak dýmu.
Kšá, zavolal jsem na slepice.
Hrr na ně!
Hergot, zase se nám to nepovedlo.
Cink – klíče spadly na zem.
TEXT 2
Citoslovce typu A slouží k navázání/udržení kontaktu s tím, komu je promluva určena 
(např. *ahoj*, *aha*), vyjadřují výzvu (např. *hajdy, bacha*) nebo napodobují nějaký zvuk 
(např. *bum, kykyryký*).
Hlavní funkcí citoslovcí typu B (např. *mňam*, *fuj*) je vyjádřit kladnou či zápornou emoci 
(např. radost, nadšení, spokojenost, opovržení, nechuť, zlost, bolest). Neslouží tedy 
k navázání/udržení kontaktu, nevyjadřují výzvu ani nenapodobují nějaký zvuk. 
# 16 
V TEXTU 1 jsou tučně vyznačena citoslovce. Najděte mezi nimi tři citoslovce 
typu B a napište je. 
(Úlohu řešte na základě definic uvedených v TEXTU 2. Citoslovce posuzujte ve významu, který mají 
v TEXTU 1. Za chybu je považováno jak neuvedení hledaného slova, tak zapsání jakéhokoli slova, které 
neodpovídá zadání.)
VÝCHOZÍ TEXT K ÚLOZE 17
===

Tereza se už od ranného dětství zajímala o přírodu. Během společných procházek ji 
prarodiče učili poznávat obyvatele rozlehlých pastvin, horských bystřin i okolních lesů. 
Brzy o krásách přírody věděla skutečně hodně.
Její zájem se prohloubyl s nástupem na základní školu. Již v 6. ročníku se přihlásila do 
vědomostní soutěže se zamněřením na biologii. V krajském kole s přehledem porazila 
ostatní soutěžící a postoupila do celorepublikového klání.
Jako téma projektu si zvolila vážky. Tito krásně zbarvení tvorové jsou díky svému 
vzhledu nezaměnitelní s jinými zástupci hmyzu. Životním prostředím, které je k jejich 
vývoji nezbytné, je až na výjimky voda. Tereza na svém projektu pracovala téměř denně. 
Pečlivě popsala průběh procesu, kdy se z larvy vylíhne dospělý jedinec, i dravý způsob 
lovu. Výsledky pozorování přehledně zhrnula v tabulce a přiložila fotografie. Nikoho 
z Terezina okolí pak příliš nepřekvapilo, že její projekt byl vyhodnocen jako nejlepší. 
# 17 
Najděte ve výchozím textu čtyři slova, která jsou v něm zapsána s pravopisnou 
chybou, a napište je pravopisně správně.
(Slova zapište bezchybně, a to ve stejném tvaru, v němž jsou užita v textu. Za chybu je považováno jak 
neuvedení hledaného slova, tak zapsání jakéhokoli slova, které neodpovídá zadání.)
# 7
Výchozí textY K ÚLOHÁM 18–22
TEXT 1
(1) Alex se musel zeptat na cestu. Když zjistil, jak dlouho ještě půjde, trochu ho to 
zaskočilo. Byl ale vděčný za svou fyzičku: když přece vydrží trénovat klidně šest hodin 
v kuse, zvládne i ujít pár bloků v New Yorku. Bylo krátce po půlnoci, když konečně 
dorazil do správné ulice. Tahle čtvrť se mu zdála nebezpečná. Dům, v němž jeho babička 
bydlela, vypadal jako šedivá věž. Alex byl vystrašený a promrzlý, ale jakmile vystoupil 
v jedenáctém patře z výtahu, rozhodl se, že svou slabost nedá najevo.
„Ahoj babi,“ pozdravil co nejzřetelněji.
„Povídala jsem ti, ať mě tak neoslovuješ,“ pokárala ho.
„Ahoj Kate.“
„Jdeš dost pozdě, Alexandře.“
„Neměla jsi mě náhodou vyzvednout na letišti?“
„Jestli nejsi schopný se ke mně dostat z letiště sám, nemůžeš se mnou do pralesa.“
Kate Coldová byla cestovatelka, a tak byl její malý byt přecpaný předměty z různých 
zemí. Alexe zaujaly především lebky z Tibetu a zkamenělí skarabové z Egypta. Alexova 
matka Lisa měla ze své tchyně hrůzu, její děti to ale cítily jinak: všechny tři byly na svou 
babičku pyšné a sbíraly články, v nichž jejich hrdinka vyprávěla o exotických místech.
Když se Alex najedl, Kate mu vysvětlila, že ho vezme na důležitou expedici, kterou 
povede proslulý antropolog Ludovic Leblanc. Jejich posláním je pátrat v amazonském 
pralese po záhadné bytosti podobné člověku. 
„Můj táta říkal, že důkazy o existenci toho netvora nejsou,“ nadhodil Alex.
„Jeho rodný list přirozeně nemáme. Říká se ale, že páchne tak pronikavě, že lidé 
i zvířata ztrácí v jeho blízkosti vědomí nebo zůstanou zcela ochromeni,“ podotkla Kate.
(2) „Myslíš, že je nebezpečný?“
„Ne, Alexandře, myslím, že je laskavý. Neunáší děti, nekrade ani neničí majetek. Je to 
pouhý vrah. Tiše svým obětem zláme kosti a s elegancí je pak vykuchá,“ jízlivě odsekla 
Kate. „A teď se vyspi. Hned ráno se dáme do práce.“
(*I. Allende, Město netvorů, upraveno*)
TEXT 2
Sousloví je ustálené spojení dvou nebo více slov, které se používá jako jeden celek 
s vlastním významem, např. *koupila si spodní prádlo*. Žádnou část sousloví nelze nahradit 
synonymem, neboť význam slovního spojení by se změnil nebo by vzniklo velmi 
nezvyklé slovní spojení, např. *koupila si dolní prádlo*.
# 18 
Rozhodněte o každém z následujících tvrzení, zda jednoznačně vyplývá 
z TEXTU 1 (A), nebo ne (N).
 
A 
N
## 18.1 V Katině bytě se nacházely upomínkové předměty z celkem dvou zemí. 
## 18.2 Kate sdělila Alexovi, že netvor začne pronikavě zapáchat, jakmile se octne  
poblíž lidí či zvířat. 
## 18.3 Dům v blíže nespecifikované newyorské čtvrti, v němž bydlela Kate Coldová,  
byl jedenáctipatrový. 
## 18.4 Alex se setkal se svou babičkou až po půlnoci, protože cesta z letiště do  
Katina bytu mu trvala šest hodin. 
# 8
# 19 
Vypište z druhé části TEXTU 1 tři příslovečná určení způsobu.
(Za chybu je považováno jak neuvedení hledaného větného členu, tak zapsání jakéhokoli slova, které 
neodpovídá zadání. Pokud tedy vypíšete skladební dvojici, např. přísudek + příslovečné určení, bude 
to považováno za chybu.)
# 20 
Které z následujících slovních spojení podtržených v TEXTU 1 je souslovím?
(Úlohu řešte na základě definice uvedené v TEXTU 2.)
- [A] rodný list
- [B] záhadná bytost
- [C] důležitá expedice
- [D] proslulý antropolog
# 21 
Které z následujících tvrzení o dvou slovech tučně vyznačených v TEXTU 1 
je pravdivé?
- [A] Pouze slovo *pokárat* je v textu citově zabarvené.
- [B] Pouze slovo *vystrašený* je v textu citově zabarvené.
- [C] Jak slovo *vystrašený*, tak slovo *pokárat* jsou v textu citově zabarvené.
- [D] Ani slovo *vystrašený*, ani slovo *pokárat* nejsou v textu citově zabarvené.
# 22 
Která z následujících možností vystihuje TEXT 1?
- [A] Jde o epický text, který vypráví Alex.
- [B] Jde o lyrický text, který vypráví Alex.
- [C] Jde o epický text, který nevypráví Alex.
- [D] Jde o lyrický text, který nevypráví Alex.
# 23 
Rozhodněte o každém z následujících větných celků, zda je zapsán pravopisně 
správně (A), nebo ne (N).
 
A 
N
## 23.1 Najednou se před námi objevily dvě šelmy s vyceněnými zuby. 
## 23.2 Prodavači lákali návštěvníky k výhodné koupy nových výrobků. 
## 23.3 Když se účastnil lyžařské soutěže, zlomil si při pádu lýtkovou i holení kost. 
## 23.4 Porouchané součásti stroje se rychle opravili, tudíž se záhy obnovil provoz. 
# 24 
MNOHO – ČLOVĚK – ZÁLEŽET – OCHRANA – ŽIVOTNÍ – PROSTŘEDÍ
 
Z výše uvedeného řetězce slov vytvořte smysluplnou, spisovnou a pravopisně 
i gramaticky správnou větu jednoduchou, která bude obsahovat všechna slova 
z daného řetězce, a to v uvedeném pořadí. Do věty přidejte pouze předložku, 
doplnění jiných slov je považováno za chybu.
(Příklad: TETA – UPÉCT – BUCHTA – MÁK → např. *Teta upekla buchty s mákem.*)
# 9
Výchozí text k úlohám 25–27
Kdybyste sestavili pomyslnou hitparádu nejneobvyklejších jídel světa, na předních 
místech by se jistě umístil pokrm *suo-tiou*. Jeho název se překládá jako „nasát a vyhodit“. 
Hlavní složku této kulinářské rarity z Číny jsou říční kameny. Pokrm *suo-tiou*, právem 
považovaný za nejtvrdší jídlo na světě, se připravuje na jedné pánvi: oblázky se dají na 
rozpálený olej a postupně se přidává koření a zelenina. Výsledkem je pikantní omáčka, 
která se z kamenů ocucá. Poté se oblázky vyplivnou. Specialita ani není příliš drahá: 
v roce 2024 porce *suo-tiou* o hmotnosti 0,5 kg vyšla na 16 jüanů (tehdy zhruba 55 Kč).
S prapodivnými jídly se ovšem nesetkáme jen v Asii. Příkladem může být *casu marzu* – 
sýr vyráběný na Sardinii. V bochníku sýra z ovčího mléka se vytvoří díra, aby se do něj 
dostaly sýrohlodky drobné. Tyto mouchy nakladou dovnitř vajíčka: jedna samička 
jich dokáže najednou naklást až 500. Když se vylíhnuté larvy prokousávají sýrem ven, 
uvolňují ze svého trávicího traktu kyseliny. Díky tomu prý *casu marzu* chutná neskutečně 
jemně. Sýr se konzumuje i s živými larvami, takže jde o zážitek jen pro otrlé: larvy jsou 
totiž schopny vyskočit až do výšky 15 cm.
Vysvětlivka: *Sardinie* – italský ostrov ve Středozemním moři
(*www.novinky.cz; www.toprecepty.cz, upraveno*)
# 25 
Rozhodněte o každém z následujících tvrzení, zda jednoznačně vyplývá 
z výchozího textu (A), nebo ne (N).
 
A 
N
## 25.1 Sýr *casu marzu* je produkt z ovčího mléka vyráběný na italském území. 
## 25.2 Jako druhá ingredience v pořadí se při přípravě *suo-tiou* na pánev přidá olej. 
## 25.3 V roce 2024 bylo možné koupit půlkilovou porci *suo-tiou* v přepočtu cca 
za 55 Kč. 
## 25.4 V jednom bochníku sýra *casu marzu* se nachází maximálně 500 vajíček 
nakladených sýrohlodkami drobnými. 
# 26 
Které z následujících tvrzení o slovních tvarech podtržených ve výchozím textu 
je pravdivé?
- [A] Tvar hitparádu i tvar složku jsou v textu užity chybně.
- [B] Tvar *hitparádu* i tvar *složku* jsou v textu užity správně.
- [C] Tvar *hitparádu* je v textu užit správně, místo chybně užitého tvaru *složku* má být 
*složkou*.
- [D] Místo chybně užitého tvaru *hitparádu* má být *hitparádou*, tvar *složku* je v textu 
užit správně.
# 27 
Které z následujících tvrzení je pravdivé?
(Posuzovaná slovesa jsou ve výchozím textu vyznačena tučně.)
- [A] Sloveso *připravovat* je ve výchozím textu užito ve stejném významu jako ve větě 
*Svou leností se připravuje o šance na úspěch.*
- [B] Sloveso *dát* je ve výchozím textu užito ve stejném významu jako ve větě *Čerstvě* 
*nařezané květiny se co nejdřív dají do vázy s vodou.*
- [C] Sloveso *dokázat* je ve výchozím textu užito ve stejném významu jako v souvětí 
*Pokud se mu tento pokus podaří, dokáže pravdivost svého tvrzení.*
- [D] Sloveso *jít* je ve výchozím textu užito ve stejném významu jako v souvětí *Nemusíš* 
*tam chodit osobně, lístky do divadla jde sehnat i přes internet*.
# 10
# 28 
Přiřaďte k jednotlivým obrázkům (28.1–28.4) odpovídající popis (A–F).
(Žádná možnost z nabídky A–F nesmí být přiřazena víckrát než jednou.)
Vysvětlivky s příkladem: Na malém obrázku vpravo je bonboniéra. V jedné její 
krajní řadě jsou tři marcipánové bonbony: dva z nich jsou oválné (ten vlevo je 
ozdobený) a jeden je hranatý bez ozdoby. V druhé krajní řadě bonboniéry jsou 
dva čokoládové bonbony: ten hranatý je ozdobený, ten oválný je bez ozdoby. 
V prostřední řadě bonboniéry není žádný bonbon. 
## 28.1  
## 28.2
## 28.3  
## 28.4
- [A] V celé bonboniéře je sudý počet čokoládových bonbonů. Více než polovina ze všech 
bonbonů v bonboniéře je bez ozdoby. V prostřední řadě jsou celkem tři bonbony.
- [B] V každé ze tří řad bonboniéry je alespoň jeden hranatý bonbon. V celé bonboniéře 
je více čokoládových bonbonů než marcipánových. Celkový počet ozdobených 
bonbonů je sudý. 
- [C] V prostřední řadě bonboniéry je lichý počet bonbonů. V jedné z jejích krajních 
řad není žádný marcipánový bonbon. V celé bonboniéře je více než jeden hranatý 
bonbon bez ozdoby.
- [D] V každé ze tří řad bonboniéry je alespoň jeden ozdobený bonbon. V prostřední řadě 
je jeden hranatý čokoládový bonbon bez ozdoby. V celé bonboniéře je lichý počet 
marcipánových bonbonů. 
- [E] V prostřední řadě bonboniéry je sudý počet oválných bonbonů. V celé bonboniéře 
jsou dva ozdobené marcipánové bonbony. V každé z krajních řad bonboniéry je 
jeden hranatý bonbon bez ozdoby.
- [F] V celé bonboniéře je sudý počet hranatých bonbonů. Počet bonbonů v jedné krajní 
řadě bonboniéry je shodný s počtem bonbonů v její druhé krajní řadě. Ze všech 
čokoládových bonbonů v bonboniéře je pouze jeden v prostřední řadě. 
ZKONTROLUJTE, ZDA JSTE DO ZÁZNAMOVÉHO ARCHU UVEDL/A VŠECHNY ODPOVĚDI.
# 11