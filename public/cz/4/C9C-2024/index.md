# 1 Která z následujících vět __není__ zapsána pravopisně správně?
- [A] Její nepravidelný dech se postupně zcela sklidnil.
- [B] Po prohraném turnaji nedokázal skrýt své zklamání.
- [C] Jeho strastiplná životní cesta byla úspěšně zfilmována.
- [D] Výpadek elektřiny byl způsoben zpřetrhaným vedením.

VÝCHOZÍ TEXTY K ÚLOHÁM 2–4
====

**TEXT 1** 

> (**1**)\
> Zní nocí a větrem kopyt hlas. \
> Kdo jede domů v tak pozdní čas? \
> To otec se vrací s chlapcem tmou, \
> bezpečně drží ho na rukou. \
> (**2**)\
> „Můj synku, proč tiskneš se ke mně blíž?“\
> „Je tu král duchů, nevidíš?\
> Má korunu, žezlo a bílý šat.“\
> „To je cár mlhy jen, noční chlad.“\
> (**3**)\
> »*Chlapečku hezký, pojď jen k nám,* \
> *tisíce krásných her já znám.* \
> *Má zahrada pestrá, samý květ,* \
> *s mou matkou budeš si vyprávět.*«\
> (**4**)\
> „Neslyšíš, tatínku, jeho hlas?\
> Král duchů mi šeptá a slibuje zas.“\
> „Buď klidný, můj chlapče, neměj strach; \
> to vítr šelestí v korunách.“\
> (**5**)\
> »*Chceš, chlapče milý, se mnou jít?*\
> *Mé dcerky tě chtějí potěšit.* \
> *Mé dcerky hlídají půlnoční Rýn* \
> *a ztiší tě tancem a zpíváním svým*.«\
> (**6**)\
> „Tatínku, táto, ty nevidíš snad \
> královy dcerky tam u řeky stát?“\
> „Vidí je, chlapče, oči mé, \
> jsou to jen vrby šedivé.“\
> (**7**)\
> »*Můj jsi jen, můj, chci tě v království svém;* \
> *ty se mnou jít musíš: v dobrém*, *či v zlém*.«\
> „Ach, tatínku můj, bolest veliká,\
> král duchů teď se mě dotýká!“\
> (**8**)\
> Zděsí se otec, v trysk se dá, \
> v náručí dítě mu naříká.\
> Do dvora z posledních dojel sil,\
> na jeho rukou syn mrtvý byl.\
> \
> (*J. W. Goethe, Král duchů, upraveno*)

**TEXT 2**
> **Anafora** – opakování téhož slova či slovního spojení na samém začátku bezprostředně po sobě jdoucích veršů. 

# 2 Které z následujících tvrzení odpovídá TEXTU 1?
- [A] Chlapce dost vyděsilo, že si jeho otec spletl šedé vrby s dcerami krále duchů.
- [B] Chlapcův otec se během cesty dozvěděl, že jeho syn slyšel šeptat krále duchů.
- [C] Dcery krále duchů začaly tančit a zpívat, aby zmírnily chlapcův rostoucí neklid.
- [D] Král duchů popsal chlapci své království, jehož hranice tvoří zahrada plná květů.
# 3 Které z následujících tvrzení o TEXTU 1 je pravdivé?
(Úlohu řešte na základě definice uvedené v TEXTU 2.)
- [A] Jak v páté části textu, tak v šesté části textu se vyskytuje anafora.
- [B] Ani v páté části textu, ani v šesté části textu se nevyskytuje anafora.
- [C] Anafora se vyskytuje v páté části textu, nikoli však v šesté části textu.
- [D] Anafora se vyskytuje v šesté části textu, nikoli však v páté části textu.

# 4 
**Tvrzení č. 1:** V __druhé části__ TEXTU 1 promlouvají v přímé řeči celkem tři postavy, a to 
chlapcův otec, chlapec a jako poslední král duchů.
 
**Tvrzení č. 2:** TEXT 1 vykazuje znaky balady.
 
**Je alespoň některé z výše uvedených tvrzení pravdivé?**
- [A] Pravdivé je pouze tvrzení č. 1.
- [B] Pravdivé je pouze tvrzení č. 2.
- [C] Pravdivé je každé z těchto tvrzení.
- [D] Pravdivé není ani jedno z těchto tvrzení.

# 5 Vypište z každé z následujících vět (5.1 a 5.2) základní skladební dvojici.
(Základní skladební dvojice musí být zapsány pravopisně správně.)
## 5.1 Podle naší lékařky chybí v současné době mnoha lidem nejen kvalitní spánek, ale i vyvážená strava.
## 5.2 Sklenice vychlazené limonády byly po těchto mimořádně vyčerpávajících výkonech vítaným osvěžením.
# 6 Přiřaďte k jednotlivým souvětím (6.1–6.3) odpovídající tvrzení (A–E).
(Žádnou možnost z nabídky A–E nelze přiřadit víckrát než jednou.)
## 6.1 Ten hňup z protějšího domu velice rád šíří pomluvy, jeho žena je prý zase hodně škodolibá. 
## 6.2 Naše dvouleté batole pořád něco brebentí, nikdo ale tu jeho zvláštní hatmatilku moc nechápe. 
## 6.3 Nelibě páchnoucí psí exkrementy pokrývaly značnou část trávníku, přestože u každého odpadkového koše byly k dispozici papírové sáčky. 
- [A] V tomto souvětí není žádné citově zabarvené slovo.
- [B] V každé větě tohoto souvětí je pouze jedno citově zabarvené slovo.
- [C] V první větě tohoto souvětí není žádné citově zabarvené slovo, v druhé větě tohoto souvětí je pouze jedno citově zabarvené slovo. 
- [D] V první větě tohoto souvětí je pouze jedno citově zabarvené slovo, v druhé větě tohoto souvětí není žádné citově zabarvené slovo. 
- [E] V první větě tohoto souvětí jsou celkem dvě citově zabarvená slova, v druhé větě tohoto souvětí je pouze jedno citově zabarvené slovo.

VÝCHOZÍ TEXT K ÚLOHÁM 7–12
====

> (**1**) Jedním z vynálezů, které výrazně ovlivnily medicínu a biologii, je určitě mikroskop. 
> Tento přístroj umožnil pozorovat i objekty pro lidské oko neviditelné.
> 
> (**2**) První použitelný mikroskop zkonstruovali na konci 16. století Hans a Zacharias 
> Janssenovi. Jejich vynález __veřejnost__ nejdřív vnímala pouze jako kuriozitu. Rané modely 
> mikroskopu měly nejvýše desetinásobné zvětšení, obraz byl navíc rozmazaný. Průlom 
> nastal díky jednomu obchodníkovi s textilem. Antoni van Leeuwenhoek (1632–1723) 
> zprvu začal mikroskop vylepšovat, aby mohl pozorovat strukturu vláken látek, **které** 
> prodával. Později pod mikroskopem zkoumal také vlasy či lidskou krev – údajně jako 
> první člověk na světě spatřil krevní buňky. Dochované van Leeuwenhoekovy mikroskopy 
> mají 275násobné zvětšení pozorovaného objektu, podle mínění některých vědců je ale 
> možné, že van Leeuwenhoek svým nejlepším výrobkem dosáhl 500násobného zvětšení.
> 
> (**3**) Všichni zmínění muži vyráběli pouze optické mikroskopy: ty objekt přibližují 
> pomocí čoček, mají ovšem své limity. Detailnější průzkum mikrosvěta umožnil až 
> elektronový mikroskop, jehož prototyp sestrojil v roce 1932 německý fyzik Ernst Ruska. 
> Tento přístroj překonal i nejpokročilejší optické mikroskopy, a to jak z hlediska __přiblížení__, 
> tak z hlediska ostrosti. V roce 1986 Ruska za svůj vynález i celoživotní práci __zaslouženě__ 
> získal Nobelovu cenu. Současné mikroskopy jsou schopny zvětšit vzorek až milionkrát. 
> 
> (**4**) Přiblížit si aspoň trochu nějaký objekt se vám ovšem podaří i bez mikroskopu, 
> a dokonce je to velmi jednoduché. Sestrojit čočku totiž ZVLÁDNETE i doma. Kancelářskou 
> svorku vytvarujeme do smyčky co nejpodobnější kruhu, jehož průměr by měl být asi 
> 2 mm. Smyčku pomažeme olejem, aby se na ní vytvořil jemný povlak, ponoříme **ji** do 
> vody a pak pomalu vytáhneme ven. Kapka vody, která ve smyčce zůstane, bude sloužit 
> jako čočka a objekty zvětší přibližně dvojnásobně.
> 
> (*P. Sládek, O mikroskopech; www.abicko.cz, upraveno*)

# 7 Rozhodněte o každém z následujících tvrzení, zda jednoznačně vyplývá z výchozího textu (A), nebo ne (N). 
## 7.1 Ernst Ruska získal Nobelovu cenu, a to za elektronový mikroskop vynalezený v roce 1986. 
## 7.2 Stejně jako první mikroskop, který vyrobili Hans a Zacharias Janssenovi, byly i všechny van Leeuwenhoekovy mikroskopy optické. 
## 7.3 Poté, co se smyčka z kancelářské svorky ponoří za účelem sestrojení čočky do vody, se průměr této smyčky zvětší zhruba na 4 mm. 
## 7.4 Antoni van Leeuwenhoek zkoumal pomocí mikroskopu lidskou krev v jiném století, než ve kterém byl vyroben první použitelný mikroskop. 

# 8 Která z následujících možností vystihuje __čtvrtou část__ výchozího textu? 
(Sloveso *zvládnout* je ve výchozím textu zapsáno velkými písmeny.)
- [A] Tato část textu obsahuje popis pracovního postupu a nevyskytují se v ní slovesa v rozkazovacím způsobu.
- [B] Tato část textu neobsahuje popis pracovního postupu a nevyskytují se v ní slovesa v rozkazovacím způsobu.
- [C] Tato část textu obsahuje popis pracovního postupu, proto je například sloveso *zvládnout* v rozkazovacím způsobu.
- [D] Tato část textu neobsahuje popis pracovního postupu, přesto je například sloveso *zvládnout* v rozkazovacím způsobu.

# 9 
**Otázka č. 1:** Umožňovaly alespoň některé van Leeuwenhoekovy mikroskopy 
275násobné zvětšení pozorovaného objektu?
 
**Otázka č. 2:** Vyrobil Antoni van Leeuwenhoek alespoň jeden mikroskop, který 
umožňoval 500násobné zvětšení objektu?
 
**Lze na základě informací obsažených ve výchozím textu pravdivě odpovědět URČITĚ ANO na některou z výše uvedených otázek?**
- [A] Pravdivě odpovědět „určitě ano“ lze pouze na otázku č. 1.
- [B] Pravdivě odpovědět „určitě ano“ lze pouze na otázku č. 2.
- [C] Pravdivě odpovědět „určitě ano“ lze na každou z těchto otázek.
- [D] Pravdivě odpovědět „určitě ano“ nelze na žádnou z těchto otázek.
# 10 Které z následujících tvrzení o zájmenech tučně vyznačených ve výchozím textu je pravdivé?
- [A] Zájmeno *které* odkazuje ke slovu *látky*, zájmeno *ji* odkazuje ke slovu *voda*.
- [B] Zájmeno *které* odkazuje ke slovu *vlákna*, zájmeno *ji* odkazuje ke slovu *voda*.
- [C] Zájmeno *které* odkazuje ke slovu *látky*, zájmeno *ji* odkazuje ke slovu *smyčka.*
- [D] Zájmeno *které* odkazuje ke slovu *vlákna*, zájmeno *ji* odkazuje ke slovu *smyčka*.

# 11 Ve které z následujících možností je uvedena dvojice slov, jež lze v kontextu výchozího textu považovat za antonyma?
(První slovo z každé dvojice pochází z výchozího textu a je v něm podtrženo.)
- [A] určitě – nepochybně 
- [B] veřejnost – soukromí
- [C] přiblížení – vzdálenosti
- [D] zaslouženě – neoprávněně

# 12 Vypište z __druhé části__ výchozího textu tři jednoslabičné spojky.
(Slovo *van* neposuzujte, není správným řešením. Za chybu je považováno jak neuvedení hledaného slova, tak zapsání jakéhokoli slova, které neodpovídá zadání.)

# 13 Rozhodněte o každém z následujících souvětí, zda je zapsáno pravopisně správně (A), nebo ne (N).
 
## 13.1 Rozzuření sloni porazili kůly, k nimž byli připoutáni silnými řetězy. 
## 13.2 Vyzýváme žáky k trpělivosti, výsledky zkoušek budou zveřejněny zítra. 
## 13.3 Soused mě poprosil, abych mu na zahradě pomohl shrabat spadané listí. 
## 13.4 Novinář záměrně skreslil skutečnost, což mělo nesmírně závažné důsledky. 

VÝCHOZÍ TEXT K ÚLOZE 14
=====

> nadsázka\
> poddaný\
> předchůdce\
> nadřízen\
> podmáčený\
> předloňský\
> nadjezd\
> podvázan\
> předložka\
> nadbytečný\
> podíl\
> předlouh\
> nadávka\
> podklad\
> předkrm\
> nadlehčen

# 14 Vypište z výchozího textu tři slova, z nichž každé obsahuje předponu končící na samohlásku.
(Za chybu je považováno jak neuvedení hledaného slova, tak zapsání jakéhokoli slova, které neodpovídá zadání.)

# 15 Seřaďte jednotlivé části textu (A–F) tak, aby byla dodržena textová návaznost.
- [A] Smrtka překročil práh, sundal si kápi a odhalil smutný obličej. Rozhlédl se po 
předsíni a okamžitě si všiml Citry. Usmál se na ni a řekl: „Ahoj, Citro.“
- [B] „Dobrý den, Vaše Ctihodnosti,“ dostala ze sebe Citra. „Ahoj,“ ozval se Citřin 
mladší bratr Ben, kterého z pokoje přilákal hluboký tón smrtkova hlasu, a pak 
se podíval na svou sestru a matku.
- [C] Pachtila se tam s obědem. Snažila se, aby byl ten nejlepší, jaký kdy 
naservírovala. Vaření sice nebyla její specialita, dnes ovšem na jejím 
diskutabilním kuchařském umu zjevně závisely životy jejích blízkých.
- [D] Skutečnost, že zná její jméno, ji ochromila. „Nebuď nezdvořilá,“ vyhrkla Citřina 
matka, „a odpověz hostu na pozdrav.“
- [E] Potom přešel do obýváku a trpělivě čekal na oběd. Bylo příliš troufalé myslet 
si, že ho k nim přivedlo jídlo a nic jiného? Koneckonců i smrtky musí někde jíst. 
Své úmysly si ale smrtka nechal pro sebe. Citřina matka mu přinesla něco k pití 
a ihned zmizela v kuchyni.
- [F] Hlavou se mu honilo totéž, o čem přemýšleli ostatní: Pro koho si ten smrtka 
přišel? Příchozí si ale jejich rozpaků nevšímal a klidně řekl: „Když jsem šel kolem 
vašeho bytu, ucítil jsem něco lákavého.“

(*N. Shusterman, Smrtka, upraveno*)

VÝCHOZÍ TEXT K ÚLOZE 16
====

> O prázdninách se Matěj a jeho kamarádi vydali do Slovinska. Jejich týdení pobyt 
> začal sjížděním divoké řeky __Soči__. Když se plavili zpěněnými peřejemi, každému 
> z nich srdce hlasitě bilo vzrušením. Řeka je uchvátila svou průzračnou vodou, v níž se 
> zrcadlily malebné štíty hor. Nesčetné reklamní poutače ve městě pak chlapce nalákali 
> na adrenalinový zážitek, při němž se zdolávají úzké soutězky, a to vždy shora dolů. Na 
> lanech se spouštěli ze strmých skal, prolézali tmavými jeskyněmi a z vyvýšených míst 
> skákali do hlubokých tůní.
> 
> V následujících dnech se všichni věnovali objevování dalších krás __slovinského pohoří__.
> Trasy jejich výprav zpravidla vedly zelenými pastvinami, na nichž se poklidně 
> pásl dobytek. Chlapci byli jako u vytržení, když se jim z nejvyššího vrcholu Slovinska 
> otevřely dechberoucí výhledy do krajiny. Tyto dny sice byly extrémě nabité sportovními 
> aktivitami, přátelé ale ničeho nelitovali. Bylo to úžasné dobrodružství.

# 16 Najděte ve výchozím textu čtyři slova, která jsou v něm zapsána s pravopisnou chybou, a napište je __pravopisně správně__.
(Slova zapište bezchybně; ohebná slova zapište ve stejném tvaru, v němž jsou užita v textu. Za chybu je považováno jak neuvedení hledaného slova, tak zapsání jakéhokoli slova, které neodpovídá zadání. Podtržené výrazy jsou zapsány správně.)

VÝCHOZÍ TEXT K ÚLOZE 17
===

Táta se jako obvykle chystal doprovodit Pepu na trénink, dokonce kvůli tomu odložil 
pracovní schůzku, když mu Pepa nečekaně oznámil, že dnešní trénink byl včera zrušen. 
Táta na to zareagoval: „Pepo, taky se to nemusím dozvídat až na poslední chvíli!“
# 17 Které z následujících tvrzení nejlépe vystihuje přímou řeč z výchozího textu?
- [A] Vykřičník na konci přímé řeči, v níž je vyjádřena tátova výtka, je užit chybně.
- [B] Vykřičník na konci přímé řeči, v níž je vyjádřena Pepova výtka, je užit chybně.
- [C] Vykřičník na konci přímé řeči, v níž je vyjádřena tátova výtka, není užit chybně.
- [D] Vykřičník na konci přímé řeči, v níž je vyjádřena Pepova výtka, není užit chybně.
# 18 Na vynechané místo (*****) v českém ustáleném slovním spojení doplňte příslušné přídavné jméno v náležitém tvaru.
 
Pavla vždy byla nevýrazná, nerozhodná, pasivní, zkrátka taková neslaná *****.

VÝCHOZÍ TEXTY K ÚLOHÁM 19–24
===

**TEXT 1**

> Vasilisa prchala temnou chodbou. Několika skoky zdolala schodiště, rozrazila dveře 
> a vtrhla do knihovny. Byl tu klid – hrobové ticho narušovalo jen pravidelné __tikání__ hodin. 
> Vasilisa si nebyla jistá, jestli její bratr Sever a jeho kamarád Mark neběží za ní. Raději 
> proto pospíchala k oknu a zase se schovala za tím samým červeným závěsem jako dnes 
> ráno. Cítila se hrozně, nakonec se ale rozhodla, že se svým pronásledovatelům postaví. 
> Přemýšlela, jakou strategii zvolit. Má nejdřív skočit po krku Markovi, *****?
> 
> Vtom se z chodby ozvaly čísi kroky a dveře do knihovny zavrzaly. Vasilisa opatrně 
> vykoukla zpoza závěsu. Mezi regály plnými knih kráčeli lidé v tmavých pláštích, tváře 
> zakryté širokými kápěmi. Postavy **minuly** dívku a zastavily se u stěny, na níž byly zavěšeny 
> obrovské hodiny. Muž, který stál stěně nejblíž, namířil ruku k hodinám a řekl: „Přechod na 
> Eflaru.“ Vasilisa **málem** vykřikla. Poznala totiž hlas svého otce – Severina staršího. Jedna 
> z přihlížejících postav v kápích mu podala svíčku a on ji přidržel u velké **hodinové** ručičky. 
> Pak se stalo něco ještě podivnějšího. Ručička na ciferníku se roztočila neuvěřitelnou 
> rychlostí a část hodin prostoupila stěnou. Vzápětí se zeď úplně rozplynula. **Místo** ní prostor 
> zaplavila jakási šedivá mlha. Postavy v pláštích v ní záhy zmizely a Vasilisa opět osiřela.
> 
> Dívka vylezla ze svého úkrytu a opatrně přistoupila k té zvláštní stěně. Po chvilce váhání 
> strčila do šedé hmoty ruku až po zápěstí. Nic hrozného se nestalo. Odhodlala se tedy 
> ponořit do mlhy obě ruce. Zase nic. Akorát v té mlze bylo o dost chladněji než v knihovně. 
> Co teď? Vasilisa nevěděla, zda má v tomto experimentu pokračovat. Náhle k ní z chodby 
> pronikl bratrův hlas: „Zrzka je určitě v knihovně! Tentokrát si to vypije!“ Vasilisa rázem 
> pochopila, co musí udělat. Nebojácně vkročila do šedé mlhy.
> 
> (*N. Ščerbová, Klíč k času, upraveno*)

**TEXT 2**
**Podstatné jméno typu A** (např. *kymácení*) je utvořeno ze slovesa a označuje děj nebo 
stav. 
**Podstatné jméno typu B** (např. *lupení*) je utvořeno z podstatného jména a děj ani stav 
__neoznačuje__.

# 19 Rozhodněte o každém z následujících tvrzení, zda jednoznačně vyplývá z TEXTU 1 (A), nebo ne (N).
 
## 19.1 Poté, co se stěna s hodinami rozplynula, se v celé knihovně hodně ochladilo. 
## 19.2 Mezi osobou, která vyslovila slova *přechod na Eflaru*, a Vasilisou je příbuzenský vztah. 
## 19.3 Na temné chodbě, po níž Vasilisa utíkala, se nacházejí jediné dveře a ty  vedou přímo do knihovny. 
## 19.4 Vasilisa byla toho dne, kdy mezi regály s knihami zahlédla lidi v tmavých  pláštích, v knihovně minimálně dvakrát. 

# 20 Kterou z následujících možností je nutné doplnit na vynechané místo (*****) v TEXTU 1, aby se v příslušném větném celku uplatnil vylučovací poměr?
- [A] a tak se vrhnout na Severa
- [B] nebo se vrhnout na Severa
- [C] a pak se vrhnout na Severa
- [D] neboli se vrhnout na Severa

# 21 
**Tvrzení:** Těsně předtím, než se ručička na ciferníku roztočila neuvěřitelnou rychlostí, 
se v knihovně nacházely •••••. 
 
**Kterou z následujících možností je nutné doplnit na vynechané místo (•••••) ve 
výše uvedeném tvrzení, aby toto tvrzení odpovídalo TEXTU 1?**

- [A] celkem tři osoby: Vasilisa, její otec a další člověk
- [B] celkem tři osoby: Vasilisa, její otec a Severin starší
- [C] minimálně čtyři osoby, a to včetně Vasilisy a jejího otce
- [D] minimálně čtyři osoby, a to včetně Vasilisy a jejího bratra Severa

# 22 Které z následujících tvrzení o slovech podtržených v TEXTU 1 je pravdivé?
(Úlohu řešte na základě definic uvedených v TEXTU 2.)
- [A] Obě tato slova jsou podstatná jména typu A.
- [B] Obě tato slova jsou podstatná jména typu B.
- [C] Slovo *tikání* je podstatné jméno typu A, slovo *váhání* je podstatné jméno typu B.
- [D] Slovo *tikání* je podstatné jméno typu B, slovo *váhání* je podstatné jméno typu A.
# 23 Které z následujících tvrzení o slovech tučně vyznačených v TEXTU 1 je pravdivé?
- [A] Slovo *minuly* je v textu užito ve stejném významu jako v souvětí *Minuly už dva roky, ale on se stále nevracel.*
- [B] Slovo *málem* je v textu užito ve stejném významu jako v souvětí *Letenka byla drahá, proto v cizině musel vystačit s málem.*
- [C] Slovo *hodinové* je v textu užito ve stejném významu jako ve větě *Vlak nabral hodinové zpoždění.* 
- [D] Slovo *místo* je v textu užito ve stejném významu jako ve větě *Nakonec místo deseti lidí přišlo jen pět.*
# 24 Který z následujících úseků TEXTU 1 __neobsahuje__ podstatné jméno užité v 7. pádě?
- [A] mezi regály plnými knih
- [B] část hodin prostoupila stěnou
- [C] několika skoky zdolala schodiště
- [D] vtom se z chodby ozvaly čísi kroky

VÝCHOZÍ TEXT K ÚLOHÁM 25–27
====

> Historie suchého zipu sahá do 40. let minulého století, kdy švýcarský inženýr 
> Georges de Mestral po příchodu z túry našel na svém oblečení ježaté kuličky lopuchů. 
> Po důkladném prozkoumání oděvu zjistil, že tyto kuličky mají drobné háčky, jimiž se 
> přichytávají na různé povrchy. De Mestrala napadlo, že stejný princip využije při vývoji 
> nového způsobu zapínání.
> 
> Po osmiletém výzkumu de Mestral konečně představil světu výsledek své práce: dva 
> pruhy textilie, z nichž jeden byl pokryt tisíci malých háčků a druhý tisíci malých oček. 
> Jeho vynález se zprvu stal terčem posměchu. Obrat nastal až začátkem 60. let, kdy se 
> suchý zip začal využívat v kosmonautice. Představoval totiž ideální řešení pro upevnění 
> nástrojů ve stavu beztíže a také usnadňoval astronautům oblékání do skafandrů.
> 
> V roce 1968 začala společnost Puma vyrábět tenisky se zapínáním na suchý zip, 
> ***** v obuvnictví způsobila doslova revoluci. I malé děti, jimž vázání tkaniček dělalo 
> problém, si ***** němu mohly boty snadno zapínat samy. Záhy suchý zip našel využití 
> v nemocnicích, automobilech či letadlech. Není divu – čtverec suchého zipu o rozměrech 
> 5×5 cm totiž udrží až 80kilogramovou zátěž. De Mestral tak všem pochybovačům ukázal, 
> kdo je tady králem: ještě za jeho života se na světě ročně prodávalo 55 milionů metrů 
> suchého zipu.
> 
> (*zoom.iprima.cz, upraveno*)

# 25 Rozhodněte o každém z následujících tvrzení, zda jednoznačně vyplývá z výchozího textu (A), nebo ne (N).
 
## 25.1 V nemocnicích se suchý zip začal využívat dříve než v automobilech. 
## 25.2 Čtverec suchého zipu o straně 5 centimetrů je schopen udržet zátěž  o hmotnosti až 80 kilogramů. 
## 25.3 Od doby, kdy Georges de Mestral vynalezl suchý zip, do doby, kdy tento  inženýr zemřel, se na světě prodalo celkem 55 milionů metrů suchého zipu. 
## 25.4 To, že výroba jednoho pruhu textilie obsahujícího tisíce háčků a jednoho  pruhu textilie obsahujícího tisíce oček trvala de Mestralovi osm let,  vzbudilo posměšné reakce.  
# 26 Na každé ze dvou vynechaných míst (*****) ve výchozím textu je nutné doplnit slovo tak, aby příslušné větné celky byly smysluplné a gramaticky správné. Ve které z následujících možností jsou uvedena obě tato slova?
- [A] čímž – k
- [B] nímž – k
- [C] čímž – díky
- [D] nímž – díky
# 27 Ve kterém z následujících úseků výchozího textu se vyskytuje sloveso nedokonavé?
- [A] našel na svém oblečení
- [B] historie suchého zipu sahá
- [C] stejný princip využije při vývoji
- [D] po důkladném prozkoumání oděvu zjistil

VÝCHOZÍ TEXT K ÚLOZE 28
===

> **Věta č. 1:** Nejůspěšnější řešitel od nás získá zajímavou odměnu.
> **Věta č. 2:** Jeho neodbytné dotazy jako obvykle zůstaly nezodpovězeny.

# 28 Které z následujících tvrzení o větách z výchozího textu je pravdivé?
- [A] Obě tyto věty jsou zapsány pravopisně správně.
- [B] Každá z těchto vět obsahuje pravopisnou chybu.
- [C] Věta č. 1 je zapsána pravopisně správně, věta č. 2 obsahuje pravopisnou chybu.
- [D] Věta č. 1 obsahuje pravopisnou chybu, věta č. 2 je zapsána pravopisně správně.

VÝCHOZÍ TEXT K ÚLOZE 29
===

> Několik dní jsme se zabývali výsledky průzkumu ***** na žádost inspekce. Nakonec jsme 
> hypotézu ••••• týmem odborníků zamítli.

# 29
## 29.1 Napište náležitý spisovný tvar slova *provedený*, který patří na první vynechané místo (*****) ve výchozím textu.
## 29.2 Napište náležitý spisovný tvar slova *předložený*, který patří na druhé vynechané místo (•••••) ve výchozím textu.
(Po doplnění náležitého tvaru musí být příslušný větný celek gramaticky i pravopisně správný.)
# 30 Přiřaďte k jednotlivým souvětím (30.1–30.4) odpovídající tvrzení (A–F).
(Žádnou možnost z nabídky A–F nelze přiřadit víckrát než jednou.)
## 30.1 Pokud získá zlato, proslaví se jistě i mezi lidmi, kteří se o sport nezajímají. 
## 30.2 Děda nám letos slíbil, že nás vezme k moři, nakonec jsme ale nikam nejeli. 
## 30.3 Když Markéta zase ztratila mobil, její otec se rozčílil, až se celý třásl vzteky. 
## 30.4 Nikdy nehrála hry, jejichž cílem je pouze zábava, a tak i teď seděla v koutě. 
- [A] Pouze druhá věta v tomto souvětí je vedlejší: tato věta rozvíjí sloveso z první věty.
- [B] Pouze druhá věta v tomto souvětí je vedlejší: tato věta rozvíjí příslovce z první věty.
- [C] Pouze druhá věta v tomto souvětí je vedlejší: tato věta rozvíjí podstatné jméno z první věty.
- [D] První a třetí věta v tomto souvětí jsou vedlejší: každá z nich rozvíjí sloveso z věty hlavní.
- [E] První a třetí věta v tomto souvětí jsou vedlejší: první věta rozvíjí sloveso z věty hlavní, třetí věta rozvíjí podstatné jméno z věty hlavní.
- [F] První a třetí věta v tomto souvětí jsou vedlejší: první věta rozvíjí příslovce z věty hlavní, třetí věta rozvíjí podstatné jméno z věty hlavní.