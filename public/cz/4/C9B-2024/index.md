VÝCHOZÍ TEXTY K ÚLOHÁM 1–3
====

**TEXT 1**
> (**1**)\
> Hoj, stojí hrad nad mořem vzbouřeným!\
> Tam Svegder král hold strojí mužům svým.\
> I vstane král a zpilý rozmarem\
> __o štít železný bije pohárem__.\
> „Co mi váš zpěv a co mi hostina?\
> Já chci a musím vidět Ódina!\
> A kdyby mne ten pokus život stál,\
> já dokážu, že Svegder jsem a král.“
>
> Po šírém moři, pustých po horách\
> s rytíři svými v slávě Svegder táh.\
> A prošel jih a sever mlhavý,\
> a nikdo nezřel také výpravy.\
> A prošel moře, hory, stráně, luh…\
> Kdo poví mu, kde trůní Ódin bůh?
>
> Když jednou přišel k skalám omšelým –\
> aj, skřítek stál zde s vousem hedvábným.\
> A jeho hlas tak jako stříbro zněl,\
> že Svegder se až v duši pozachvěl.\
> „Jen dál, jen dál, Ódin jest ve skále!“\
> Tak chechtá se a šklebí na krále.
> 
>
> (**2**)\
> Král zpátky chce – však noha vrůstá v zem\
> a každý kámen zvučí kolkolem.\
> A s praskotem se skála otevře,\
> král vzhlédne tam a krev mu v žilách vře.\
> A jest mu, jak by slyšel dívčí smích\
> a skaldů zpěv, třesk štítů bojovných.\
> __Jím divá cloumá touha, divá slast –__\
> a jedním rázem skočí ve propast.
>
> Vtom skálu zamkne rachot hromový,\
> co král tam viděl, nikdo nepoví.\
> Jej darmo čeká mužstvo v táboře,\
> když denně slunce mizí do moře.\
> A je-li tato pověst pravdivá,\
> dodneška Svegder v skále spočívá.
>
> Vysvětlivky: *Ódin* – jeden ze severských bohů; *skald* – severský pěvec hrdinských písní
>
> (*J. Vrchlický, Král Svegder, upraveno*)

**TEXT 2**
> V uměleckých textech se často setkáme i s jiným slovosledem, než používáme běžně.\
> Příkladem může být: 
> - **slovosled typu A** (např. *ramenem tajemným zemi objímáte*) – přívlastek shodný stojí 
> za podstatným jménem, které je jím rozvíjeno;
> - **slovosled typu B** (např. *hrdliččin zval ku lásce hlas*) – přívlastek shodný stojí, 
>  nikoli však bezprostředně, před podstatným jménem, které je jím rozvíjeno.

# 1 Které z následujících tvrzení odpovídá TEXTU 1?
- [A] Těsně předtím, než se skála otevřela, bylo Svegderovi znemožněno udělat to, co 
právě zamýšlel.
- [B] Svegder se na hostině rozhodl, že boha Ódina připraví o život, aby tím dokázal 
svou královskou moc.
- [C] Těsně poté, co se otevřela skála, se v jeskyni zjevila neznámá dívka, která se 
začala Svegderovi vysmívat.
- [D] Svegder se vydal z hradu rovnou na jih k omšelým skalám, protože od svých 
rytířů věděl, že v nich sídlí bůh Ódin.


# 2 Které z následujících tvrzení o dvou úsecích podtržených v TEXTU 1 je pravdivé?
(Úlohu řešte na základě informací uvedených v TEXTU 2.)
- [A] V každém z těchto úseků se vyskytuje slovosled typu A.
- [B] V každém z těchto úseků se vyskytuje slovosled typu B.
- [C] V úseku z první části textu se vyskytuje slovosled typu A, v úseku z druhé části 
textu se vyskytuje slovosled typu B.
- [D] V úseku z první části textu se vyskytuje slovosled typu B, v úseku z druhé části 
textu se vyskytuje slovosled typu A.
# 3 Která z následujících možností vystihuje TEXT 1?
- [A] Jde o prózu, která vykazuje znaky epiky.
- [B] Jde o poezii, která vykazuje znaky epiky.
- [C] Jde o prózu, která nevykazuje znaky epiky.
- [D] Jde o poezii, která nevykazuje znaky epiky.
# 4 Která z následujících vět __není__ zapsána pravopisně správně?
- [A] Na 18. straně knihy je chyba.
- [B] Na 18. kilometru mu došly síly.
- [C] V 18. minutě jsme začali vyhrávat.
- [D] V 18. letech jsi podle zákona plnoletý.
# 5 Přiřaďte k jednotlivým větám (5.1–5.3) odpovídající tvrzení (A–E).
(Žádnou možnost z nabídky A–E nelze přiřadit víckrát než jednou.)
## 5.1 Ze všech živočichů mám nejraději kočky a jim podobné šelmy. 
## 5.2 Specializoval jsem se na předmluvy a doslovy, tedy na kratší texty.  
## 5.3 Kromě ledničky neměla žádné další spotřebiče, dokonce ani pračku. 
- [A] Pro větu platí: první podstatné jméno je významově souřadné s druhým podstatným 
jménem, každé z nich je významově nadřazené třetímu podstatnému jménu. 
- [B] Pro větu platí: první podstatné jméno je významově souřadné s druhým podstatným 
jménem, každé z nich je významově podřazené třetímu podstatnému jménu.
- [C] Pro větu platí: první podstatné jméno je významově podřazené druhému 
podstatnému jménu a to je významově nadřazené třetímu podstatnému jménu.
- [D] Pro větu platí: první podstatné jméno je významově nadřazené druhému 
podstatnému jménu a to je významově nadřazené třetímu podstatnému jménu.
- [E] Pro větu platí: první podstatné jméno je významově nadřazené druhému 
podstatnému jménu a to je významově podřazené třetímu podstatnému jménu.

VÝCHOZÍ TEXT K ÚLOHÁM 6–11
====

> (**1**) Když se roku 1860 francouzský přírodovědec Henri Mouhot prodíral deštným 
> pralesem na severu dnešní Kambodže, aby ulovil vzácného motýla, narazil na zbytky 
> chrámů. Šlo o pozůstatky Angkoru, významného města dnes již zaniklé Khmerské říše. 
> V současnosti je Angkor nejen známým archeologickým nalezištěm, ale také 
> **vyhledávaným** turistickým cílem.[^1]
> 
> Roku 1992 byl Angkor zapsán na seznam světového dědictví UNESCO. V celém areálu 
> se totiž nachází více než tisíc památek: od kamenných rozvalin až po majestátní chrámy. 
> Angkor Vat, zdejší největší chrám, údajně budovalo padesát tisíc mužů. Vědci dospěli 
> k závěru, že tento chrám se stavěl čtyři desetiletí a stejně dlouho se poté dokončovala 
> jeho výzdoba. To je velmi krátká doba (např. proslulá pařížská katedrála Notre-Dame se 
> stavěla přibližně 180 let). Některé legendy vyprávějí, že svatyně Angkor Vat vyrostla tak rychle, protože ji vytvořili bohové.
> 
> Dávný Angkor byl ve své době skutečnou metropolí, podle archeologů mohl mít 
> ve 12. století až milion obyvatel. Jen pro srovnání – ve stejném století žilo v Londýně 
> pouhých dvacet tisíc lidí. Podle názoru některých vědců rozkvět Angkoru souvisí s místním vodohospodářským systémem, který obyvatelům města zajistil vše **potřebné**. ***** Kromě 
> toho měli lidé zdroj pitné vody, systém byl také využíván k zemědělským účelům.
> 
> (**2**) V první polovině 15. století se z Angkoru téměř všichni lidé odstěhovali. Vědci 
> dlouho bádali nad tím, proč sláva Angkoru tak náhle pominula. Mohlo k tomu **dojít** kvůli 
> přelidnění či válce se sousední zemí. Nové analýzy ale prokázaly, že pravým důvodem 
> bylo extrémní sucho, sužující celou oblast. Lidem chyběla voda k zavlažování rýžových 
> polí. Následná neúroda patrně **vyvolala** vlnu hladomorů, jež přinutily panovníka 
> přesunout hlavní město jinam. Časem byl Angkor úplně pohlcen nezkrotnou džunglí.
> 
> [^1]: Např. v roce 2023 areál navštívilo přes dva miliony turistů, stejně vysoká návštěvnost se očekává i letos.
> 
> (*www.stoplusjednicka.cz, upraveno*)

# 6 Rozhodněte o každém z následujících tvrzení, zda jednoznačně vyplývá z výchozího textu (A), nebo ne (N).

## 6.1 Většina lidí, kteří v 15. století bydleli v Angkoru, opustila toto město roku 1450. 
## 6.2 Alespoň část dnes již zaniklé Khmerské říše se nacházela na území dnešní Kambodže. 
## 6.3 Podle vědců od zahájení stavby chrámu Angkor Vat do dokončení výzdoby této svatyně uplynulo více než půlstoletí. 
## 6.4 Někteří vědci jsou toho názoru, že existuje souvislost mezi rozvojem Angkoru a místním vodohospodářským systémem. 
# 7 Vypište z __druhé části__ výchozího textu tři __přídavná jména__, která jsou v této části užita v 7. pádě. 
(Za chybu je považováno jak neuvedení hledaného slova, tak zapsání jakéhokoli slova, které 
neodpovídá zadání.)
# 8 Kterou z následujících možností je nutné doplnit na vynechané místo (*****) ve výchozím textu, aby byl text smysluplný a gramaticky správný?
- [A] Umělé kanály, propojené s vodními toky, sloužily třeba jako dopravní síť.
- [B] Umělé kanály, propojené s vodními toky, kterým sloužila i jako dopravní síť.
- [C] Umělým kanálům, propojeným s vodními toky, sloužila třeba jako dopravní síť.
- [D] Umělým kanálům, propojeným s vodními toky, které sloužily i jako dopravní síť.
# 9 Které z následujících tvrzení o zájmenu podtrženém v __druhé části__ výchozího textu je pravdivé?
- [A] Toto zájmeno je v textu užito v jednotném čísle a odkazuje ke slovu *vlna*.
- [B] Toto zájmeno je v textu užito v množném čísle a odkazuje ke slovu *vlna*.
- [C] Toto zájmeno je v textu užito v jednotném čísle a odkazuje ke slovu *hladomor*.
- [D] Toto zájmeno je v textu užito v množném čísle a odkazuje ke slovu *hladomor*.
# 10 Která z následujících informací je ve výchozím textu čtenářům předkládána jako domněnka?
- [A] informace, že ve 12. století měl Londýn dvacet tisíc obyvatel
- [B] informace, že největší chrám v Angkoru budovalo padesát tisíc mužů
- [C] informace, že existují legendy, podle nichž Angkor Vat vytvořili bohové
- [D] informace, že stavba Notre-Dame, slavné pařížské katedrály, trvala zhruba 180 let
# 11 Ve které z následujících možností je uvedena dvojice slov, jež lze v kontextu výchozího textu považovat za antonyma?
(První slovo z každé dvojice pochází z výchozího textu a je v něm vyznačeno tučně.)
- [A] vyhledávaným – nepátrajícím
- [B] potřebné – nezbytné
- [C] dojít – neubýt
- [D] vyvolala – nezpůsobila
# 12 Rozhodněte o každém z následujících souvětí, zda je zapsáno pravopisně správně (A), nebo ne (N).
## 12.1 Ptal se jich na cestu do Smetanovi ulice, v níž se nachází vynikající sýrárna. 
## 12.2 Nepohodlí, které bylo způsobeno zpožděním našeho odletu, jí nijak zvlášť  nevadilo. 
## 12.3 Podplacení vyšetřovatelé záměrně zatajili skutečnosti, které dokazovaly  jeho nevinu. 
## 12.4 Náměstí zaplnili demonstranti, kteří opět požadovaly zásadní změny  na ministerstvu. 
# 13 Vypište z každé z následujících vět (13.1 a 13.2) základní skladební dvojici.
(Základní skladební dvojice musí být zapsány pravopisně správně.)
## 13.1 Někdo z dopravního oddělení tady prý nechal důležitý dokument související s mým úkolem.
## 13.2 Nekvalitní výrobek od nějaké podezřelé firmy by mi dobré kamarádky jistě nedoporučily.
# 14 Seřaďte jednotlivé části textu (A–F) tak, aby byla dodržena textová návaznost.
- [A] Dívala jsem se, jak si žena pečlivě píše Abekovo jméno. „Ještě někdo?“ zeptala 
se a její pero vyčkávalo nad prázdným řádkem.
- [B] Věděla jsem, že její otázka musí dávat smysl, ale nedokázala jsem ta slova 
zpracovat: „Na jaký seznam?“ Pracovnice jemně položila dlaň na moji ruku: „Chci 
zapsat všechny lidi, které hledáte. Postrádáte třeba nějakého příbuzného?“ 
- [C] Zavrtěla jsem hlavou. „Můžete k bratrovi přidat lidí, kolik chcete. Podívejte se, 
kolik je tu prázdných řádků,“ ukázala bruneta na formulář. Já jsem ale věděla, 
že tam není dost místa pro všechny, kteří mi chybí. Nemám totiž problém 
vzpomenout si, ale mám problém zapomenout.
- [D] „Svého bratra, Abeka Ledermana,“ jeho jméno se mi bolestí zadrhlo v hrdle. 
„Teď by mu bylo dvanáct. Naposled jsem ho viděla před více než třemi lety.“
- [E] Chvilku jsem čekala, než si mě odškrtne. „Koho byste chtěla uvést na svůj 
seznam jako prvního?“ Hleděla jsem na ni a ona viděla, že jsem totálně 
zmatená. 
- [F] „Další,“ zavolala mohutná tmavovlasá žena z Červeného kříže. Trvalo mi skoro 
minutu, než jsem si uvědomila, že už je řada na mně. „Slečno,“ oslovila mě ta 
žena, „jak se jmenujete?“ „Žofie Ledermanová,“ představila jsem se.
(*M. Hesseová, Poslali je nalevo, upraveno*)

VÝCHOZÍ TEXT K ÚLOZE 15
====

> Pro všechny, kdo si v dětství hráli s jednou z nejznámějších stavebnic na světě, máme 
> skvělý tip! Navštivte __Muzeum LEGA__ v Kutné Hoře. Mezi vystavenými modeli nechybí ani 
> věrná kopie __chrámu svaté Barbory__. Vedle této proslulé gotické katedrály oběvíte v muzeu 
> i další cennou kutnohorskou památku. Model __kostnice__ je složen z více než padesáti tisíc 
> kostiček. Muzeum se ale samozřejmě pyšní i jinými exponáty.
> 
> Součástí výstavy je speciální dětský koutek, v němž se mohou vyřádit nejmenší 
> návštěvníci. Byla by také věčná škoda, kdybyste na konci prohlídky zapomněli zamířit do 
> prodejny s limitovanými edicemi. Některé vzácné kousky byste na jiných místech České 
> republiky sháněli jen těžko. Obchod je zkrátka rájem pro sběratele. Zbylý čas pak můžete 
> ztrávit ve venkovní části muzea. Děti zcela jistě uvítají trampolínu a skluzavku, zatímco 
> dospělý si ve zdejší kavárně vychutnají výtečnou kávu a ocení domácí koláče s povidly.

# 15 Najděte ve výchozím textu čtyři slova, která jsou v něm zapsána s pravopisnou chybou, a napište je __pravopisně správně__. 
(Slova zapište bezchybně, a to ve stejném tvaru, v němž jsou užita v textu. Za chybu je považováno jak 
neuvedení hledaného slova, tak zapsání jakéhokoli slova, které neodpovídá zadání. Podtržené výrazy 
jsou zapsány správně.)

VÝCHOZÍ TEXT K ÚLOZE 16
===

> Na severu leží Niflheim, svět věčné temnoty. Zde se mlhou líně plazí jedenáct jedovatých 
> řek, které se zrodily ze stejného pramene v samém srdci všeho, ze vztekle řvoucího 
> víru jménem Hvergelmi. Zemi ovládla krutě panující zima, celý kraj je zahalen bílým 
> mrazivým hávem, nad nímž se převaluje zlověstně temné ovzduší. Vlající závoje mlžného 
> oparu zakrývají oblohu. 
> 
> (*N. Gaiman, Severská mytologie, upraveno*)

# 16 Která z následujících možností nejlépe vystihuje výchozí text?
- [A] Jde o popis místa, který obsahuje jazykové prostředky ozvláštňující text, 
např. metafory.
- [B] Jde o popis děje: tento popis obsahuje jazykové prostředky ozvláštňující text, 
např. metafory.
- [C] Jde o popis místa, který neobsahuje žádné jazykové prostředky ozvláštňující 
text, např. metafory.
- [D] Jde o popis děje: tento popis neobsahuje žádné jazykové prostředky 
ozvláštňující text, např. metafory.

# 17 Na vynechané místo (*****) v českém ustáleném slovním spojení doplňte příslušné přídavné jméno měkké v náležitém tvaru.
Romana je přecitlivělá a všechno si bere k srdci. Zato Pavel je její přesný opak – je 
otrlý, nic si nepřipouští, má totiž ***** kůži.

VÝCHOZÍ TEXTY K ÚLOHÁM 18–23
====

**TEXT 1**
> Sedíme u stolů v jídelně. Do místnosti vstupuje organizátor, rychle se rozhlédne po 
> přítomných a začne vyvolávat jména: vždy po dvou z každé frakce. Nejdřív jsou na řadě 
> ti z Neohroženosti, následují lidé z frakce Sečtělosti, pak z Mírumilovnosti a posléze 
> z Upřímnosti. Ihned po vyslovení svého jména dotyčný odchází do zkušební místnosti. 
> Nakonec zazní: „Z Odevzdanosti Susan Blacková a Beatrice Priorová.“
> 
> Se žaludkem __staženým__ úzkostí vejdu do zkušebny. Uvnitř čeká žena z Neohroženosti. 
> „Jmenuji se Tori,“ řekne a ukáže na křeslo, vedle nějž stojí jakýsi přístroj. „Posaď se, Beatrice.“
> 
> Vylezu na křeslo. Tori mi na čelo připevní elektrody, další dá na své čelo a pak nás dráty 
> propojí s přístrojem. Podá mi lahvičku s čirou tekutinou: „Vypij to.“ Navzdory určitým 
> obavám splním její příkaz. Záhy se mi zavřou oči.
> 
> Když je po chvíli otevřu, jsem znovu v jídelně. Na stole je kus sýra a nůž. __Odměřený__ 
> ženský hlas mě vyzve: „Vyber si.“ Vůbec nikoho ale nevidím.
> 
> „Na co mi **ty** věci budou?“ ptám se.
> 
> „Vyber si!“ zaječí žena.
> 
> Můj strach vystřídá zatvrzelost. Nebudu slepě plnit něčí příkaz. „Jak chceš,“ řekne hlas 
> a věci zmizí. [**1**] __Vzápětí__ vrznou dveře a ozve se výhrůžné psí vrčení. Otočím se a zjistím, že 
> je to obrovský vlčák. Teď už chápu, proč by se mi hodil sýr. Nebo nůž. Škoda. Vím taky, že 
> ta obluda by mě vmžiku dohonila. [**2**] Musím se tedy vzdát. Jak mu to ale dát najevo? [**3**]
> 
> Kleknu si a položím předloktí na zem. Je to ta poslední věc, co bych chtěla udělat, ale 
> lepší možnost nemám. [**4**] Slyším, jak se psisko přibližuje. Pak se mého obličeje dotkne 
> cosi mokrého. Pes mi olizuje tvář. Teď už vypadá __poměrně__ krotce. 
> 
> Vtom se proberu. Ležím v křesle ve zkušebně. „Výsledky tvé zkoušky jsou neprůkazné,“ 
> suše konstatuje Tori. 
> 
> (*V. Rothová, Divergence, upraveno*)

**TEXT 2**
> **Zpodstatnělé přídavné jméno** má tvary přídavného jména, ale ve větě plní funkci 
> podstatného jména.
> - *Vědci našli __neznámého__ brouka*. – věta obsahuje přídavné jméno *neznámý*
> - *Oči se upřely na* *__neznámého__.* – věta obsahuje zpodstatnělé přídavné jméno *neznámý*

# 18 Rozhodněte o každém z následujících tvrzení, zda jednoznačně vyplývá z TEXTU 1 (A), nebo ne (N).
 
## 18.1 Na rozdíl od Tori patří Susan Blacková k téže frakci jako Beatrice Priorová. 
## 18.2 Ve chvíli, kdy se začala vyvolávat jména, bylo v jídelně celkem deset osob. 
## 18.3 Přítomnost psa v jídelně zaregistrovala Beatrice dříve zrakem než sluchem. 
## 18.4 Beatrice považovala sýr i nůž za stejně potřebné, proto s výběrem váhala  tak dlouho, až oba předměty zmizely. 

# 19 Které z následujících tvrzení o slovech podtržených v TEXTU 1 není pravdivé?
- [A] Slovo *stažený* je v textu užito ve významu *obtočený něčím kvůli zpevnění*.
- [B] Slovo *odměřený* je v textu užito ve významu *chladný, rezervovaný*.
- [C] Slovo *vzápětí* je v textu užito ve významu *v následujícím okamžiku*.
- [D] Slovo *poměrně* je v textu užito ve významu *docela, relativně.*
# 20 Na jedno z míst označených v TEXTU 1 číslicemi patří následující větný celek: 
Takže bojovat nemůžu, utéct nemůžu. **Kam se tento větný celek hodí nejlépe?**
- [A] na místo označené [1]
- [B] na místo označené [2]
- [C] na místo označené [3]
- [D] na místo označené [4]
# 21 Které z následujících tvrzení o __prvním odstavci__ TEXTU 1 je pravdivé?
(Úlohu řešte na základě definice uvedené v TEXTU 2.)
- [A] V tomto odstavci není žádné zpodstatnělé přídavné jméno.
- [B] V tomto odstavci je pouze jedno zpodstatnělé přídavné jméno, a to *dotyčný*.
- [C] V tomto odstavci je pouze jedno zpodstatnělé přídavné jméno, a to *přítomný*.
- [D] V tomto odstavci jsou dvě zpodstatnělá přídavná jména, a to *přítomný* a *dotyčný*.
# 22 Které z následujících tvrzení je pravdivé?
(Tvar *ty* je v TEXTU 1 vyznačen tučně.)
- [A] Tvar *ty* je spisovný jak v TEXTU 1, tak ve větě *Obě ty přání mu splním*.
- [B] Tvar *ty* je nespisovný jak v TEXTU 1, tak ve větě *Obě ty přání mu splním*.
- [C] V TEXTU 1 je tvar *ty* spisovný, ale ve větě *Obě ty přání mu splním* je nespisovný.
- [D] V TEXTU 1 je tvar *ty* nespisovný, ale ve větě *Obě ty přání mu splním* je spisovný.
# 23 Ve kterém z následujících úseků TEXTU 1 se vyskytují celkem dvě zájmena?
- [A] další dá na své čelo 
- [B] vůbec nikoho ale nevidím
- [C] vedle nějž stojí jakýsi přístroj
- [D] pak nás dráty propojí s přístrojem

VÝCHOZÍ TEXT K ÚLOZE 24 
=======

> lopatka \
> jazyk \
> kruh \
> hladina\
> povlak \
> rýč \
> částice \
> větev\
> háček \
> motýlek \
> dobrman \
> zub\
> příslovce \
> plášť \
> skok \
> strana

# 24 Vypište z výchozího textu tři slova jednoznačná. 
(Za chybu je považováno jak neuvedení hledaného slova, tak zapsání jakéhokoli slova, které 
neodpovídá zadání.)

VÝCHOZÍ TEXT K ÚLOHÁM 25–27
====

> (**1**) Mít červenější rty toužily ženy odpradávna. K barvení rtů původně používaly křídla 
> brouků, rybí šupiny, rozdrcené drahokamy nebo jiné látky, z nichž některé byly i toxické. 
> 
> První doložená barva na rty pochází ze Sumeru a její stáří se odhaduje na pět tisíc 
> let. Zvýrazňování rtů bylo oblíbené i ve starověkém Egyptě. __Kdyby ovšem Kleopatra, 
> egyptská královna proslulá sytě rudými rty, žila ve středověku, patrně by skončila na 
> hranici.__ Výrazně červené rty byly totiž v té době považovány za ďáblovo znamení.
> 
> Postoj k líčení se v dějinách mnohokrát změnil. V některých obdobích byly rudé rty 
> módní hlavně mezi šlechtou, jindy byly symbolem žen lehkých mravů. V roce 1770 
> anglický parlament dokonce uzákonil, že manželství může být zrušeno, pokud se ženě 
> podařilo provdat především díky používání make-upu.
> 
> (**2**) Moderní rtěnka, jakou znáte dnes, má kořeny ve Francii. Právě zde se na konci 
> 19. století začaly vyrábět tuhé červené tyčinky, jimiž si ženy líčily rty. Rtěnka se ale rozšířila 
> až díky dalšímu, tentokrát americkému vynálezu. Roku 1923 si totiž James Mason nechal 
> patentovat praktické pouzdro s otočným dnem, což líčení rtů výrazně usnadnilo.
> 
> (*www.stoplusjednicka.cz, upraveno*)

# 25 Rozhodněte o každém z následujících tvrzení, zda jednoznačně vyplývá z výchozího textu (A), nebo ne (N).
 
## 25.1 V roce 1770 vešel v Anglii v platnost zákon, který zakazoval provdaným  ženám používat make-up.  
## 25.2 Původní směs určená k barvení rtů se skládala celkem ze čtyř složek, z nichž  jednu tvořila křídla brouků. 
## 25.3 Je prokázáno, že barva na rty se používala nejprve v Sumeru, a to už v pátém  tisíciletí před naším letopočtem. 
## 25.4 James Mason si nechal patentovat pouzdro s otočným dnem v jiném století,  než ve kterém se ve Francii začaly vyrábět tuhé tyčinky užívané k líčení rtů.

# 26 
**Tvrzení č. 1**: V druhé části výchozího textu se vyskytuje větný celek, v němž se autor 
textu přímo obrací na čtenáře.
 
**Tvrzení č. 2**: V druhé části výchozího textu se autor textu snaží manipulovat se 
čtenáři tím, že je přesvědčuje, aby kupovali rtěnku v pouzdře s otočným dnem.
 
**Odpovídá alespoň některé z výše uvedených tvrzení výchozímu textu?**
- [A] ne, žádné z těchto tvrzení
- [B] ano, každé z těchto tvrzení
- [C] ano, avšak pouze tvrzení č. 1
- [D] ano, avšak pouze tvrzení č. 2
# 27 Které z následujících tvrzení o souvětí podtrženém ve výchozím textu je pravdivé?
- [A] Toto souvětí se skládá ze dvou vět, první z nich vyjadřuje nějakou příčinu.
- [B] Toto souvětí se skládá ze tří vět, jedna z nich vyjadřuje nějakou příčinu.
- [C] Toto souvětí se skládá ze dvou vět, první z nich vyjadřuje nějakou podmínku.
- [D] Toto souvětí se skládá ze tří vět, jedna z nich vyjadřuje nějakou podmínku.
# 28 Která z následujících vět je zapsána pravopisně správně?
- [A] Události posledních týdnů ji nemile překvapili.
- [B] Malé děti si na pláži postavili několik hradů z písku.
- [C] Prachovské skály navštívili minulý víkend stovky turistů.
- [D] Před vysokohorskou chatou vyrostli přes noc dva sněhuláci.

VÝCHOZÍ TEXT K ÚLOZE 29
===

> Vyzýváme občany k dodržování obou opatření ***** hygienickou stanicí. Vezměte prosím 
> na vědomí také všechny informace ••••• prostřednictvím SMS. 
# 29
## 29.1 Napište náležitý spisovný tvar slova *vydaný*, který patří na první vynechané místo (*****) ve výchozím textu.
## 29.2 Napište náležitý spisovný tvar slova *zaslaný*, který patří na druhé vynechané místo (•••••) ve výchozím textu.
(Po doplnění náležitého tvaru musí být příslušný větný celek gramaticky i pravopisně správný.) 
# 30 Přiřaďte k jednotlivým větám (30.1–30.4) možnost (A–F), v níž je v odpovídajícím pořadí správně určen první a druhý větný člen zvýrazněný v příslušné větě.
(Žádnou možnost z nabídky A–F nelze přiřadit víckrát než jednou.)
## 30.1 Opatrně **sem** položte tu vzácnou broušenou **vázu**. 
## 30.2 Držela jsem se **postupu** podrobně popsaného **v manuálu**. 
## 30.3 Ztráta pasů **nám** znemožnila vysněnou cestu **za dobrodružstvím**. 
## 30.4 Policista **pronásledující** zloděje se bezradně zastavil **na křižovatce**. 
- [A] přívlastek shodný – předmět
- [B] předmět – přívlastek neshodný
- [C] příslovečné určení místa – předmět
- [D] předmět – příslovečné určení místa
- [E] přívlastek shodný – příslovečné určení místa
- [F] příslovečné určení místa – přívlastek neshodný