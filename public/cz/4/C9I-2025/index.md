VÝCHOZÍ TEXTY K ÚLOHÁM 1–3
====

**TEXT 1**


> Rozkřiklo se dneska ráno v Dolní Lhotě,\
> že po poli chodil divný pán, \
> viděli ho malí kluci dírou v plotě, \
> nad hlavou měl kruh a v ruce džbán. \
> Psi štěkali, koně ržáli, krávy se bály, \
> nad obilím tetelil se vzduch, \
> staré babky ve fěrtochu povídaly, \
> že do Dolní Lhoty přišel Bůh.\
> \
> Seběhli se všichni lidé zblízka, zdáli, \
> na kapličce rozklinkal se zvon, \
> hádali se u rybníka jako malí, \
> jestli je to, nebo není on. \
> Říkali si ťululum a janku hloupý \
> a do toho všeho štěkal pes, \
> ještě štěstí, že pak začly padat kroupy, \
> jinak se tam hádají i dnes.\
> \
> V poli žita ráno svítá, večer se stmívá \
> a je jedno, kdo to vlastně byl, \
> auto jede, řeč se vede, píseň se zpívá \
> a mně ještě jeden refrén zbyl. \
> __Kdo máš oči ke koukání, tak se dívej,__ \
> __kdo máš uši k slyšení, tak slyš,__\
> kdo mi věříš, tak se ke mně přidej a zpívej, \
> kdo nevěříš, mlč jako myš.\
> \
> Od té doby povídá se ve všech Lhotách, \
> že přes pole žita přešel Bůh, \
> že si odnes klasy žita na svých botách, \
> proto každý večer voní vzduch.\
> \
> Vysvětlivka: *fěrtoch* – zástěra \
> (*J. Nohavica, Dolní Lhota, upraveno*)\

**TEXT 2**

**Epanastrofa** je opakování stejného slova / stejného slovního spojení na konci jednoho 
a na začátku bezprostředně následujícího verše.

**Syntaktický paralelismus** vzniká opakováním stejných či podobných větných 
konstrukcí ve verších po sobě následujících, např.:
 
*Hvězda svítí, dokud neuchřadne,* \
*sopka pálí, dokud nevychladne*.

# 1 Které z následujících tvrzení odpovídá TEXTU 1?
- [A] Staré ženy o tom, že Dolní Lhotu navštívil Bůh, hovořily při dojení krav.
- [B] Hádka obyvatel Dolní Lhoty se od kapličky posléze přesunula k rybníku.
- [C] Malí chlapci z Dolní Lhoty popsali lidem ze vsi svatozář Boha i jeho oblečení.
- [D] Nejen v Dolní Lhotě se povídá o tom, co zapříčinilo vůni večerního vzduchu.

# 2 Které z následujících tvrzení o dvou verších podtržených v TEXTU 1 je pravdivé?
(Úlohu řešte na základě definic uvedených v TEXTU 2.)
- [A] V těchto verších se vyskytuje jak epanastrofa, tak syntaktický paralelismus.
- [B] V těchto verších se nevyskytuje ani epanastrofa, ani syntaktický paralelismus.
- [C] V těchto verších se vyskytuje epanastrofa, nikoli však syntaktický paralelismus.
- [D] V těchto verších se vyskytuje syntaktický paralelismus, nikoli však epanastrofa.

# 3 Ve kterém z následujících úseků TEXTU 1 se vyskytuje nespisovný tvar slova?
- [A] jinak se tam hádají i dnes
- [B] klasy žita na svých botách
- [C] že pak začly padat kroupy
- [D] mně ještě jeden refrén zbyl
# 4 Která z následujících vět je zapsána pravopisně správně?
- [A] Do této bedny dejte sčervivělá a shnilá jablka.
- [B] Do této bedny dejte sčervivělá a zhnilá jablka.
- [C] Do této bedny dejte zčervivělá a shnilá jablka.
- [D] Do této bedny dejte zčervivělá a zhnilá jablka.
# 5 Přiřaďte k jednotlivým větám (5.1–5.4) odpovídající tvrzení (A–F).
(Žádnou možnost z nabídky A–F nelze přiřadit víckrát než jednou.)
## 5.1 Připravil __všechny__ věrné __poddané__ nejen o __půdu__. 
## 5.2 __Ve sklepě__ našeho domu prý __kdosi__ našel vzácný __poklad__. 
## 5.3 Ostřejší __nůž__ na steaky __mu__ vrchní __číšník__ ochotně přinesl. 
## 5.4 __Od rána__ netrpělivě čekám __na výsledky__ závěrečných zkoušek. 
- [A] Žádný z podtržených větných členů není předmět.
- [B] Pouze první podtržený větný člen je předmět.
- [C] Pouze druhý podtržený větný člen je předmět.
- [D] Pouze třetí podtržený větný člen je předmět.
- [E] Celkem dva z podtržených větných členů jsou předměty, a to první a druhý.
- [F] Celkem dva z podtržených větných členů jsou předměty, a to druhý a třetí.

VÝCHOZÝ TEXT K ÚLOHÁM 6–11
====
> (**1**) Korálový útes je jedinečný podmořský ekosystém. Připomíná překrásně rozkvetlou 
> louku, protože pestře zbarvené kolonie korálů vypadají jako nádherné květy. Nelze se 
> tedy divit, že korály kdysi vědci mylně řadili mezi rostliny. **Ve skutečnosti jsou ale koráli 
> živočichové, konkrétně patří mezi žahavce.** Vylučují uhličitan vápenatý a tím si kolem 
> sebe postupně budují tvrdou schránku (podobně jako si hlemýždi staví ulitu). Poté, co 
> koráli uhynou, začnou na jejich tvrdých prázdných schránkách živí koráli tvořit další 
> „patro“, čímž se útes zvětšuje. __Každý korálový útes se tedy skládá ze základů__, jež vytvořily 
> nahromaděné schránky generací mrtvých korálů, a z kolonií živých korálů.
> 
> Korálové útesy zabírají jen pramalou část plochy světového oceánu, přesto poskytují 
> domov čtvrtině všech mořských druhů. Jde o jeden z nejrozmanitějších ekosystémů naší 
> planety: kromě korálů a ryb jsou zde třeba mořští hadi, měkkýši či korýši. Nezbytnou 
> __součástí útesů jsou i barevné mořské řasy__, žijící s některými korály v symbióze.
> 
> __Mezi nejznámější korálové útesy patří__ Velký bariérový útes. Kopíruje část východního 
> pobřeží Austrálie a dlouhý je přes 2 000 kilometrů. V roce 1981 UNESCO prohlásilo tento 
> australský poklad za světovou přírodní rezervaci.
> 
> (**2**) Dnes bohužel tento __útes čelí problémům ohrožujícím jeho existenci__. Globální 
> klimatická změna a s ní související rostoucí teplota vody v oceánu mají na korály 
> negativní vliv, velké nebezpečí představuje i přemnožení hvězdice trnité, dravého 
> živočicha živícího se korály. Dalším rizikovým faktorem jsou nezodpovědní rybáři, proto 
> byly na určitých místech útesu vymezeny tzv. zelené zóny, kde je rybolov zakázán. Zatím 
> zahrnují přibližně 30 % plochy útesu, ekologové ale při různých diskusích pravidelně 
> upozorňují na to, že má-li Velký bariérový útes zůstat zachován, bude rozhodně během 
> následujících let nutné tyto zóny zvětšit alespoň na 50 % plochy.
> 
> (*D. Brewer a kol., Planeta tajuplných světů, upraveno*)

# 6 Rozhodněte o každém z následujících tvrzení, zda jednoznačně vyplývá z výchozího textu (A), nebo ne (N).
 
## 6.1 Jakmile korál vytvoří svou schránku z uhličitanu vápenatého, opustí ji a začne na ní budovat další schránku. 
## 6.2 Důsledkem problémů, s nimiž se v současnosti potýká Velký bariérový útes, je například globální klimatická změna. 
## 6.3 Díky blízkosti Velkého bariérového útesu bylo roku 1981 východní pobřeží Austrálie prohlášeno za světovou přírodní rezervaci. 
## 6.4 Podle ekologů bude nutné vytvořit takové podmínky, díky nimž se plocha Velkého bariérového útesu zvětší minimálně o 50 %. 

# 7 Vypište z __druhé části__ výchozího textu tři podstatná jména, která jsou v textu užita v 6. pádě. 
(Za chybu je považováno jak neuvedení hledaného slova, tak zapsání jakéhokoli slova, které 
neodpovídá zadání.)
# 8 Ve kterém z následujících úseků výchozího textu se vyskytuje pouze jedno slovo obsahující předponu?
- [A] vytvořily nahromaděné schránky
- [B] připomíná překrásně rozkvetlou louku 
- [C] poskytují domov čtvrtině všech mořských druhů
- [D] zabírají jen pramalou část plochy světového oceánu

# 9 Ve kterém z následujících úseků výchozího textu se __nevyskytuje__ přívlastek postupně rozvíjející?
(Posuzované úseky jsou ve výchozím textu podtrženy.)
- [A] každý korálový útes se tedy skládá ze základů
- [B] součástí útesů jsou i barevné mořské řasy
- [C] mezi nejznámější korálové útesy patří
- [D] útes čelí problémům ohrožujícím jeho existenci

# 10 Ve kterém z následujících úseků výchozího textu se vyskytují dvě příslovce?
- [A] korály kdysi vědci mylně řadili mezi rostliny
- [B] bude rozhodně během následujících let nutné
- [C] protože pestře zbarvené kolonie korálů vypadají
- [D] tím si kolem sebe postupně budují tvrdou schránku

# 11 Ve které z následujících možností jsou významové vztahy mezi slovy nejpodobnější vztahům mezi slovy *živočichové* – *žahavci* – *koráli*?
(Slova *živočichové*, *žahavci* a *koráli* posuzujte ve významu, který mají v souvětí tučně vyznačeném ve 
výchozím textu. Při řešení úlohy posuzujte pouze významovou nadřazenost a podřazenost. Správná je 
pouze možnost, v níž pořadí slov odpovídá pořadí *živočichové – žahavci – koráli*.)
- [A] savci – šelmy – tygři
- [B] savci – tygři – šelmy
- [C] brouci – chrousti – hmyz
- [D] brouci – hmyz – chrousti

# 12 Rozhodněte o každém z následujících souvětí, zda je zapsáno pravopisně správně (A), nebo ne (N).
 
## 12.1 Když byla ještě malá holčička, obvykle usínala s plyšovým medvídkem v náručí. 
## 12.2 Přestože venku byla opravdová výheň, obě skupiny vyrazily se svými průvodkyněmi na túru. 
## 12.3 Po dlouhém přemlouvání jsem se nechal zvyklat a souhlasil jsem, že se přihlásím do pěvecké soutěže. 
## 12.4 Na konci vesnice stál zděný domek s malým vikýřem, z něhož vystrkovala hlavičky dvě mourovatá koťata. 
# 13 Vypište z každé z následujících vět (13.1 a 13.2) základní skladební dvojici.
(Základní skladební dvojice musí být zapsány pravopisně správně.)
## 13.1 Včera se nám naskytla skvělá příležitost získat již téměř vyprodané vstupenky na mezinárodní fotbalový zápas.
## 13.2 Kvůli silným jarním mrazům bude letošní úroda meruněk a švestek pravděpodobně daleko menší.

# 14 Seřaďte jednotlivé části textu (A–F) tak, aby byla dodržena textová návaznost. 
- [A] „Přesně tak. Velké W patrně odkazuje k vašemu příjmení. Iniciály byly vyryty 
asi před půl stoletím. Váš otec zemřel před mnoha lety. A cenné předměty 
zpravidla dědí nejstarší syn.“
- [B] „Milý Watsone, moc se z nich vyčíst nedá,“ poznamenal. „Nedávno byly 
vyčištěny, což mě připravilo o nejdůležitější stopy.“
- [C] „Kdysi jste řekl,“ obrátil jsem se na Holmese, „že když člověk často používá 
nějaký předmět, zanechá na něm stopy své osobnosti. Nuže, zde jsou hodinky, 
které nevlastním příliš dlouho. Co mi povíte o jejich dřívějším majiteli?“ A podal 
jsem mu své hodinky.
- [D] Důkladně si prohlédl ciferník, pak otevřel plášť a zkoumal strojek nejprve 
pouhým okem a později i s pomocí silné lupy. Stěží jsem se ubránil úsměvu, 
když konečně se zklamanou tváří hodinky zaklapl a vrátil mi je.
- [E] „Máte pravdu,“ odpověděl jsem. Ve skrytu duše jsem přítele obviňoval, že chce 
touto chabou výmluvou zakrýt své selhání. „Nicméně soudím,“ pokračoval 
Holmes, „že patřily vašemu staršímu bratrovi a ten je zdědil po otci.“ „To jste 
pravděpodobně uhodl z monogramu na plášti.“
- [F] Očekával jsem poněkud škodolibou zábavu, neboť takový úkol jsem pokládal 
za neřešitelný. Hodlal jsem mu uštědřit menší lekci za nepříjemně dogmatický 
tón, k němuž se občas uchyloval. Holmes si s nimi chvilku pohrával v ruce.

(*A. C. Doyle, Příběhy Sherlocka Holmese, upraveno*)

VÝCHOZÝ TEXT K ÚLOZE 15
====
> Spolužáci mě přemlouvali, abych s nimi o víkendu šel na přehlídku známých 
> akčních filmů. O jejich návrhu jsem musel přemýšlet, protože tyto filmy nepatří k mým 
> oblýbeným. Když mi ale kluci vylíčili průběh loňské přehlídky, přesvědčili mě.
> 
> V sobotu jsem bohužel zaspal, zřejmě jsem si zapomněl nařídit budík. Zbývalo mi 
> zhruba osm minut, abych se dopravil na dané místo. Naštěstí se kino nachází poblíž 
> mého bydliště. Musel jsem ale ze sklepa vytáhnout kolo. Přestože nejsem příliš sběhlý 
> cyklista, sebevědomně jsem vyrazil. Plynule jsem projel téměř celým sídlištěm, bez 
> úhony jsem se propletl dvěma spletitými křižovatkami.
> 
> Nevím, co se stalo, ale náhle ležím na zemi. Vstávám ztěžka, v lýtku mě nepříjemně 
> píchá, všude je krev. Pak se mi zatmělo před očima. Pracovníci záchranné služby mě 
> probraly až po chvíli. Sobotu i neděli jsem strávil v nemocnici. 

# 15 Najděte ve výchozím textu čtyři slova, která jsou v něm zapsána s pravopisnou chybou, a napište je __pravopisně správně.__
(Slova zapište bezchybně; ohebná slova zapište ve stejném tvaru, v němž jsou užita v textu. Za chybu 
je považováno jak neuvedení hledaného slova, tak zapsání jakéhokoli slova, které neodpovídá zadání.)

VÝCHOZÝ TEXT K ÚLOZE 16
====
> Ve dnech 2.–3. listopadu 2024 na brněnském výstavišti proběhl Comic-Con Junior. Tuto 
> dnes již tradiční akci, jejímž tématem jsou videohry, filmy i seriály, navštívilo mnoho 
> fanoušků sci-fi a fantasy. Na své si zde přišli také milovníci anime či komiksů. Návštěvníky 
> čekal nabitý program – besedy s hvězdnými herci, autogramiády, přednášky či různé 
> soutěže. Sobotní vstupenka pro dospělého vyšla na necelou tisícovku.
> 
> (*Vzhledem k povaze úlohy není zdroj výchozího textu uveden.*)

# 16 Která z následujících možností nejlépe vystihuje výchozí text?
- [A] Jde o publicistický text s úvahovými prvky, který informuje o konkrétní akci.
- [B] Jde o publicistický text bez úvahových prvků, který informuje o konkrétní akci.
- [C] Jde o líčení (tj. subjektivně zabarvený popis) konkrétní akce, které obsahuje 
úvahové prvky.
- [D] Jde o líčení (tj. subjektivně zabarvený popis) konkrétní akce, které neobsahuje 
úvahové prvky.


# 17 Na každé vynechané místo (*****) v českých ustálených slovních spojeních doplňte příslušné podstatné jméno v náležitém tvaru.
## 17.1 Před důležitým utkáním jsme se v týmu pohádali. Trenér nám ale řekl: „Přestaňte se dohadovat. Teď musíte táhnout za jeden *****. Jestli to neuděláte, prohrajeme.“
## 17.2 Rozhodl jsem se upéct babičce k narozeninám dort. Sestra se nabídla, že mi pomůže, ale odmítl jsem. Je totiž dost nešikovná. Bohužel jsem ale přecenil své schopnosti. Oslava se blížila a dort stále nebyl hotový. Nakonec jsem sestru požádal o pomoc. To víte, tonoucí se ***** chytá.

VÝCHOZÝ TEXTY K ÚLOHÁM 18-23
====

**TEXT 1**

> (**1**) Chystáme se k odjezdu z Herculanea. Tatínek je zjevně ROZRUŠENÝ. Vedle něj stojí 
> jakýsi muž s obvázanou hlavou. V obličeji je CELÝ bledý. Při bližším pohledu zjistím, že je 
> to náš otrok Felix! Jaké štěstí, že se mu podařilo nás dohnat.
> 
> Chvíli poté, co naše sedmičlenná skupina odjela, se země strašlivě otřásla a z temného 
> mraku nad Vesuvem vyšlehla ohnivá záře. Od moře bylo slyšet, **jak vlny prudce narážejí 
> na pobřeží**.
> 
> (**2**) Tatínek s Felixem vedli osly. Ta zpropadená země pod námi se ale tak zdvihala, 
> že se vůz, přeplněný našimi věcmi, zběsile houpal. „Necháme ten vůz tady,“ rozhodl 
> nakonec tatínek. Pomohl mi vylézt na hřbet jednoho z oslů, chůva Fausta se posadila za 
> mě. Na druhém oslovi jela maminka s mým bratříčkem Sextem. Malý se strachy úplně 
> třásl. Druhý bratr Marcus musel jít stejně jako tatínek a Felix pěšky.
> 
> (**3**) Felix nám cestou vyprávěl o Pompejích. Říkal strašné věci. Jak slyšel zoufalý nářek 
> raněných, kteří marně volali o pomoc. Jak se jiní lidé s námahou vyhrabávali z trosek 
> svých domů. „**Střechy se zbortily pod vahou kamení**,“ vykládal. „Viděl jsem úpěnlivě 
> plačící děti, které hledaly své rodiče, a rabující dav v pompejských ulicích a požáry…“ 
> 
> (**4**) Myslela jsem na svoje přátele. Kolik z nich STAČILO uprchnout? A co strýček a jeho 
> statek? „Claudie, pamatuj si – na téhle půdě budu žít a zemřu,“ říkával mi vždycky. Při 
> vzpomínce mi z očí vyhrkly slzy, ale rychle jsem je setřela. Strýček by nechtěl, __abych pro 
> něj brečela__. Zuřivě jsem se obrátila k hoře. Prokletý Vesuv!
> A pak přišlo něco děsivého. Z mohutného sloupu vyletávajícího popela vyšlehly 
> plameny, **po úbočí hory se valily žhavé balvany**. S hrůzou jsem ODVRÁTILA zrak. Když 
> jsem se po chvíli odvážila ohlédnout směrem k Herculaneu, zaúpěla jsem. Město náhle 
> zmizelo, **zmírající knot jeho lampy navždy zhasl**.
> 
> (*Vzhledem k povaze jedné z úloh není zdroj výchozího textu uveden.*)

**TEXT 2**

> **Zpodstatnělé přídavné jméno** má tvary přídavného jména, ale ve větě plní funkci podstatného jména.
> 
> - *Oči se upřely na* *neznámého.* – věta obsahuje zpodstatnělé přídavné jméno *neznámý*
> - *Vědci našli neznámého tvora*. – věta obsahuje přídavné jméno *neznámý*, které není zpodstatnělé

# 18 Rozhodněte o každém z následujících tvrzení, zda jednoznačně vyplývá z TEXTU 1 (A), nebo ne (N).
## 18.1 Claudie se rozplakala, když se dozvěděla, že její strýček zemřel. 
## 18.2 Ve skupině, která odjela z Herculanea, byly tři osoby ženského pohlaví.  
## 18.3 Otrok Felix hovořil o tom, že byl očitým svědkem rabování v Pompejích. 
## 18.4 Otrok Felix utrpěl úraz hlavy, když utíkal z Herculanea za rodinou, které sloužil. 

# 19 
## 19.1 vypište z __druhé části__ TEXTU 1 zpodstatnělé přídavné jméno. 
## 19.2 vypište ze __třetí části__ TEXTU 1 zpodstatnělé přídavné jméno.

(Úlohu řešte na základě definice uvedené v TEXTU 2.)

# 20 Které z následujících tvrzení o slovech zapsaných v TEXTU 1 velkými písmeny je pravdivé?
- [A] Slovo *rozrušený* je v textu užito ve významu *vyvedený z duševního klidu,* 
*z rovnováhy*.
- [B] Slovo *celý* je v textu užito ve významu *jsoucí pohromadě, celistvý*.
- [C] Slovo *stačit* je v textu užito ve významu *vyhovět vlastnostmi určitým požadavkům,* 
*postačit*.
- [D] Slovo *odvrátit* je v textu užito ve významu *znemožnit, aby se něco stalo*.

# 21 Která z následujících možností vystihuje TEXT 1?
- [A] Jde o prózu, která vykazuje znaky epiky.
- [B] Jde o poezii, která vykazuje znaky epiky.
- [C] Jde o prózu, která nevykazuje znaky epiky.
- [D] Jde o poezii, která nevykazuje znaky epiky.

# 22 Ve kterém z následujících úseků tučně vyznačených v TEXTU 1 se nejvýrazněji uplatňuje metafora? 
(Úseky posuzujte v kontextu TEXTU 1.)
- [A] jak vlny prudce narážejí na pobřeží
- [B] střechy se zbortily pod vahou kamení
- [C] po úbočí hory se valily žhavé balvany
- [D] zmírající knot jeho lampy navždy zhasl

# 23 Které z následujících tvrzení je pravdivé?
- [A] Jak věta podtržená v TEXTU 1, tak věta podtržená v souvětí *Vzala jsem si deštník,* 
*__abych nezmokla__* vyjadřují účel. 
- [B] Ani věta podtržená v TEXTU 1, ani věta podtržená v souvětí *Vzala jsem si deštník,* 
*__abych nezmokla__* nevyjadřují účel.
- [C] Účel vyjadřuje věta podtržená v TEXTU 1, nikoli však věta podtržená v souvětí 
*Vzala jsem si deštník, __abych nezmokla__*.
- [D] Účel vyjadřuje věta podtržená v souvětí *Vzala jsem si deštník, __abych nezmokla__*, 
nikoli však věta podtržená v TEXTU 1.

# 24 Která z následujících vět obsahuje pravopisnou chybu?
- [A] Ve vedlejší vsi vždy bydleli nesmírně pohostinní lidé.
- [B] Na slavnostně prostřenné stoly číšníci postavili podnosy se sýry.
- [C] Za posledním výklenkem byla stěna z velkých čtyřhranných kamenů.
- [D] Ke konci měsíce se vyslanec vrátí z několikadenní návštěvy sousední země.

VÝCHOZÝ TEXT K ÚLOHÁM 25–28
====
> Roku 1883 se poprvé vydal na cestu Orient expres, tehdy nejluxusnější vlak na světě. 
> Vezl 40 cestujících a směřoval z Paříže do rumunského města Giurgiu. Odtud se pasažéři 
> dostali dalším vlakem a trajektem do města Konstantinopol[^1]. Teprve od roku 1888 se 
> z Orient expresu stal přímý spoj jezdící z Paříže až do Konstantinopole.
> 
> Orient expres byl vskutku pojízdným palácem: ve vagonech bylo __přepychové__ zařízení, 
> v jídelním voze se podávaly vyhlášené delikatesy. Legendárním vlakem se toužili svézt 
> všichni lidé. V roce 1928 jím cestovala třeba spisovatelka Agatha Christie a __výjimečný__ 
> zážitek ji __natolik__ inspiroval, že napsala detektivní román *Vražda v Orient expresu*. Toto dílo 
> s dokonale promyšlenou zápletkou, **jež** bylo vydáno v roce 1934, proslulost vlaku ještě 
> zvýšilo. Pravidelná linka Paříž–Istanbul byla __nadobro__ ukončena roku 1977.
> 
> V současnosti do některých evropských měst jezdí novodobý Orient expres – vlak 
> sestavený z restaurovaných vagonů, které byly používány ve zlaté éře Orient expresu. 
> Jeho častým cílem jsou Benátky či Vídeň, dvakrát ročně zavítá také do Prahy. Cena 
> jízdenky závisí mimo jiné na úrovni služeb, **kterou** si zvolíte. V roce 2024 stála 
> jednosměrná jízdenka z Prahy do Benátek kolem 40 000 Kč, pokud si ale člověk dopřál 
> luxus v maximální míře, konečná cena se vyšplhala až na trojnásobek.
> 
> [^1]: dnešní Istanbul, největší město Turecka (město Konstantinopol bylo na Istanbul přejmenováno r. 1930)
> 
> (*www.novinky.cz; www.orient-express.com, upraveno*)

# 25 Rozhodněte o každém z následujících tvrzení, zda jednoznačně vyplývá z výchozího textu (A), nebo ne (N).
## 25.1 Dostat se z Paříže do Konstantinopole Orient expresem bez přestupu bylo poprvé možné v roce 1888.
## 25.2 V roce, kdy se uskutečnila první jízda Orient expresu, se dnešní turecké město Istanbul nazývalo Konstantinopol. 
## 25.3 V roce 2024 mohla jízda z Prahy do Benátek novodobým Orient expresem vyjít jednoho člověka na více než sto tisíc korun. 
## 25.4 Inspirací pro napsání románu *Vražda v Orient expresu* byl kriminální čin, jehož svědkem se Agatha Christie stala během jízdy Orient expresem. 

# 26 Které z následujících tvrzení o zájmenech tučně vyznačených ve výchozím textu je pravdivé?
- [A] Zájmeno *jež* odkazuje ke slovu *dílo*, zájmeno *kterou* odkazuje ke slovu *služba*.
- [B] Zájmeno *jež* odkazuje ke slovu *dílo*, zájmeno *kterou* odkazuje ke slovu *úroveň*.
- [C] Zájmeno *jež* odkazuje ke slovu *zápletka*, zájmeno *kterou* odkazuje ke slovu *služba*.
- [D] Zájmeno *jež* odkazuje ke slovu *zápletka*, zájmeno *kterou* odkazuje ke slovu *úroveň*.

# 27 Který z následujících úseků výchozího textu obsahuje sloveso nedokonavé?
- [A] cena jízdenky závisí 
- [B] dvakrát ročně zavítá
- [C] konečná cena se vyšplhala
- [D] proslulost vlaku ještě zvýšilo

# 28 Ve které z následujících možností je uvedena dvojice slov, jež lze v kontextu výchozího textu považovat za antonyma?
(První slovo z každé dvojice pochází z výchozího textu a je v něm podtrženo.)
- [A] přepychové – skromné
- [B] výjimečný – neobvyklý
- [C] natolik – nemálo
- [D] nadobro – zlovolně

VÝCHOZÝ TEXT K ÚLOZE 29
===
> Soutěžilo se ve dvou *****. Výsledky žen byly celkem vyrovnané, zatímco mezi muži, 
> ••••• další den, byly značné rozdíly.

# 29
## 29.1 Napište náležitý spisovný tvar slova *kategorie*, který patří na první vynechané místo (*****) ve výchozím textu.
## 29.2 Napište náležitý spisovný tvar slova *závodící*, který patří na druhé vynechané místo (•••••) ve výchozím textu.
(Po doplnění náležitého tvaru musí být příslušný větný celek gramaticky i pravopisně správný.)

# 30 Přiřaďte k jednotlivým řadám slov (30.1–30.3) odpovídající tvrzení (A–E).
(Žádnou možnost z nabídky A–E nelze přiřadit víckrát než jednou.)
## 30.1 inzerát – líčení – dotazník 
## 30.2 předmět – přísudek – doplněk 
## 30.3 předložka – zájmeno – citoslovce  
- [A] Pouze jedno slovo je mnohoznačné, a to první.
- [B] Pouze jedno slovo je mnohoznačné, a to druhé.
- [C] Pouze jedno slovo je mnohoznačné, a to třetí.
- [D] Celkem dvě slova jsou mnohoznačná, konkrétně první a druhé.
- [E] Celkem dvě slova jsou mnohoznačná, konkrétně první a třetí.