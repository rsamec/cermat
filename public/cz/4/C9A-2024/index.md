VÝCHOZÍ TEXTY K ÚLOHÁM 1–3
====

**TEXT 1**

> (**1**)  Bouř žene koráb v divokém běhu.\
> John lampu klamnou k skále přivěsil\
> a dí: „Bůh žehnej břehu!“
>
> __A koráb k světlu žene se a v trysku\
> se náhle přes úskalí překotil\
> a stěžněm vězí v písku.__
>
> (**2**)  John zavýsknul si ve syčící pěnu:\
> „Má dceruška si chystá veselku,\
> dnes pomohu jí k věnu!“
>
> __A člunek jeho jako liška běží\
> po těžkých vlnách tam, kde zvrhlá loď\
> jak černá rakev leží__.
>
> (**3**)  John nenavykl marně tratit času,\
> svou sekyru hned v koráb zarazil,\
> vtom z něho doslech hlasu.
>
> „Jen pospěš, pospěš,“ zní to dutě zdůli,\
> „a všeho zboží půli dostaneš,\
> i všeho zlata půli.“
>
> (**4**)  John naslouchá a vytřešťuje zraky.\
> „Aj, pakli jedna půle bude má,\
> toť bude druhá taky!“
>
> A rychle v člunku ku břehu uhání.\
> Po celou noc se k lodi nevrátil,\
> až teprv po svítání.
>
> Až po svítání, v bílé ranní době\
> zas sekyru svou v koráb zaráží\
> a uvnitř již jak v hrobě.
>
> (**5**)  Již voda otvorem si cestu klestí,\
> teď vyhoupla si první mrtvolu,\
> John rychle po ní pěstí.
>
> Tvář mrtvou k sobě obrátil: „Eh kletě!\
> Je po svatbě – já tady za vlasy\
> mrtvého držím zetě!“
>
> (*J. Neruda, Romance helgolandská, upraveno*)

**TEXT 2**
> Ve veršovaném textu může být nějaká věta (ať už věta jednoduchá, nebo věta, která je 
> součástí souvětí) rozdělena do více veršů. V takovém případě hovoříme o přesahu, např.:
>  
> __*Dodnes ještě lenoši*__\
> *__drbají se__, mají vši.*
>
> Za přesah **se nepovažuje**, pokud je souvětí rozděleno tak, že 1 věta souvětí = 1 verš, např.:
>  
> *K nohám ti dám zlaté pruty,*\
> *nebo se vůbec nevrátím.*


# 1 Které z následujících tvrzení odpovídá TEXTU 1?
- [A] John poprvé zaťal do ztroskotané lodi svou sekyru až toho rána, kdy se k této 
lodi vrátil.
- [B] Poté, co koráb ztroskotal, John alespoň nějakou dobu nebyl na břehu, ale 
v člunu na vodě.
- [C] Poté, co ztroskotaná loď uvízla v písku, si John uvědomil, že jeho dcera se zrovna 
v tu chvíli vdává.
- [D] John pocítil zklamání, protože navzdory dobrému úmyslu nezabránil v noci ztroskotání korábu. 

# 2 Které z následujících tvrzení o dvou úsecích podtržených v TEXTU 1 je pravdivé?
(Každý z posuzovaných úseků se skládá ze tří veršů. Úlohu řešte na základě informací uvedených 
v TEXTU 2.)
- [A] Přesah se vyskytuje v každém z těchto úseků.
- [B] Přesah se nevyskytuje v žádném z těchto úseků.
- [C] Přesah se vyskytuje pouze v úseku podtrženém v první části textu.
- [D] Přesah se vyskytuje pouze v úseku podtrženém v druhé části textu.
# 3 Které z následujících tvrzení o TEXTU 1 je pravdivé?
- [A] Ve třetí části textu někdo ze ztroskotaného korábu promlouvá v přímé řeči 
k Johnovi, v páté části textu promlouvá v přímé řeči John.
- [B] Ve třetí části textu John promlouvá v přímé řeči k někomu ze ztroskotaného 
korábu, v páté části textu promlouvá v přímé řeči mrtvola.
- [C] Ve třetí části textu John promlouvá v přímé řeči k někomu ze ztroskotaného 
korábu, v páté části textu promlouvá v přímé řeči také John.
- [D] Ve třetí části textu někdo ze ztroskotaného korábu promlouvá v přímé řeči 
k Johnovi, v páté části textu promlouvá v přímé řeči mrtvola.
# 4 Která z následujících vět je zapsána pravopisně správně?
- [A] Její láskyplné obětí mě dojalo.
- [B] Její láskyplné objetí mě dojalo.
- [C] Její láskyplné obětí mně dojalo.
- [D] Její láskyplné objetí mně dojalo.
# 5 Přiřaďte k jednotlivým tvrzením (5.1–5.3) možnost (A–E), která patří na vynechané místo (*****) v příslušném tvrzení.
(Správně přiřazená je pouze možnost, v níž pořadí podtržených slov odpovídá pořadí podtržených slov v příslušném tvrzení. Žádnou možnost z nabídky A–E nelze přiřadit víckrát než jednou.)
## 5.1 Významový vztah mezi slovy __džus__ a __nápoj__ je nejpodobnější *****. 
## 5.2 Významový vztah mezi slovy __jahoda__ a __džem__ je nejpodobnější *****. 
## 5.3 Významový vztah mezi slovy __vánočka__ a __bábovka__ je nejpodobnější *****. 
- [A] vztahu mezi slovy __klíč__ a __železo__
- [B] vztahu mezi slovy __dřevo__ a __police__
- [C] vztahu mezi slovy __potkan__ a __morče__
- [D] vztahu mezi slovy __dějepisář__ a __učitel__
- [E] vztahu mezi slovy __chirurg__ a __operace__

VÝCHOZÍ TEXT K ÚLOHÁM 6–11
===

> (**1**) Planinu Nazca, ležící na jihu Peru, zdobí nejrozměrnější grafické dílo světa. 
> Na ploše velké **okolo** 520 kilometrů čtverečních se zde nachází více než 300 geoglyfů^1^. 
> Jsou tvořeny světlými liniemi, které byly vyryty do tmavší povrchové horniny. Některé 
> obrazce znázorňují lidské postavy, jiné mají **podobu** zvířat. Pozornost upoutají zejména 
> gigantické obrazce: obří pavouk velký 45 metrů, stometrová opice či kondor s rozpětím 
> křídel 120 metrů. Kromě těchto motivů jsou tu i geometrické tvary a **prosté** linie.
> 
> (**2**) O pozoruhodných obrazcích vyrytých do peruánské planiny se poprvé zmínili 
> španělští cestovatelé zhruba v polovině 16. století, a to ve svých zápiscích. Pro svět 
> však tyto obrazce zůstaly v podstatě neznámé až do dvacátých let 20. století, kdy byly 
> objeveny při leteckém průzkumu regionu – řada z nich je totiž rozpoznatelná jen z výšky. 
> Dnes za čtyřicetiminutový let helikoptérou nad planinou Nazca, během něhož spatříte 
> dvacet geoglyfů, zaplatíte v hlavní sezoně 110 amerických dolarů.
> 
> (**3**) Je dokázáno, že všechny geoglyfy z Nazcy vznikly stejným způsobem: jejich tvůrci 
> odstranili přibližně 20 centimetrů povrchové horniny, čímž obnažili o něco světlejší 
> pískovcové podloží. Podle vědců byl proces tvorby zřejmě jednoduchý a **zároveň** rychlý. 
> Záhadou ale dosud zůstává smysl těchto unikátních obrazců. Existuje proto množství 
> teorií, __které__ se jejich účel pokoušejí objasnit.
> 
> (**4**) Podle jedné z nich byly geoglyfy využívány k náboženským rituálům, podle jiné šlo o důmyslný zavlažovací systém. Další vědci se zase domnívají, že obrazce sloužily jako astronomický kalendář, který pomáhal určovat období setí či sklizně. Kromě všech těchto hypotéz, považovaných za seriózní, však existuje i pofidérní teorie přisuzující obrazcům mimozemský původ. Pravdu se asi hned tak nedozvíme. Za peruánskými geoglyfy, zapsanými roku 1994 na seznam světového dědictví UNESCO, *****.
> 
> ^1^ *geoglyf* – velký obrazec vytvořený na zemském povrchu
> 
> (*D. Brewer a kol., Planeta tajuplných světů, upraveno*)
> 

# 6 Rozhodněte o každém z následujících tvrzení, zda jednoznačně vyplývá z výchozího textu (A), nebo ne (N).
 
## 6.1 První písemná zmínka o geoglyfech z Nazcy vznikla dříve než v roce 1599. 
## 6.2 Linie obrazců z Nazcy jsou světlejší než povrchová hornina na této planině. 
## 6.3 Jeden z gigantických obrazců nacházejících se na planině Nazca zachycuje kondora, jehož křídlo měří 120 metrů. 
## 6.4 Z více než 300 obrazců, které se nacházejí na planině Nazca, je celkem dvacet identifikovatelných pouze z letící helikoptéry. 

# 7 Vypište z __druhé části__ výchozího textu tři dvouslabičná neohebná slova. 
(Za chybu je považováno jak neuvedení hledaného slova, tak zapsání jakéhokoli slova, které 
neodpovídá zadání.)
# 8 Kterou z následujících možností je nutné doplnit na vynechané místo (*****) ve výchozím textu, aby byl příslušný větný celek gramaticky správný?
- [A] nicméně na návštěvu určitě zvažte
- [B] byste si ale určitě neměli nechat ujít
- [C] nicméně za návštěvu rozhodně stojí
- [D] byste se však rozhodně měli vypravit
# 9 Které z následujících tvrzení o výchozím textu je pravdivé?
- [A] Jako seriózní jsou v textu předkládány celkem dvě hypotézy týkající se geoglyfů 
z Nazcy: jednou z nich je ta, že mají mimozemský původ.
- [B] Jako seriózní jsou v textu předkládány celkem tři hypotézy týkající se geoglyfů 
z Nazcy: jednou z nich je ta, že mají mimozemský původ.
- [C] Jako seriózní jsou v textu předkládány celkem dvě hypotézy týkající se účelu 
geoglyfů z Nazcy: jednou z nich je ta, že sloužily jako astronomický kalendář.
- [D] Jako seriózní jsou v textu předkládány celkem tři hypotézy týkající se účelu 
geoglyfů z Nazcy: jednou z nich je ta, že sloužily jako astronomický kalendář.
# 10 Ve které z následujících možností je uvedena dvojice slov, jež lze v kontextu výchozího textu považovat za antonyma?
(První slovo z každé dvojice pochází z výchozího textu a je v něm vyznačeno tučně.)
- [A] okolo – skrz
- [B] podobu – rozdílnost
- [C] prosté – složité
- [D] zároveň – postupně
# 11 Které z následujících tvrzení o zájmenu podtrženém ve třetí části výchozího textu je pravdivé?
- [A] Toto zájmeno je v textu užito v jednotném čísle a odkazuje ke slovu *teorie*.
- [B] Toto zájmeno je v textu užito v množném čísle a odkazuje ke slovu *teorie*.
- [C] Toto zájmeno je v textu užito v jednotném čísle a odkazuje ke slovu *množství*.
- [D] Toto zájmeno je v textu užito v množném čísle a odkazuje ke slovu *množství*.
# 12 Rozhodněte o každém z následujících souvětí, zda je zapsáno pravopisně správně (A), nebo ne (N).
 
## 12.1 Obloha se zatáhla tmavými mraky a vzápětí se spustilo krupobití. 
## 12.2 Městem se šířily poplašné zprávy, které jeho obyvatele dost zaskočili.  
## 12.3 O víkendu společně pojedeme na výlet do Čáslavi, kde žijí tatínkovi  vzdálení příbuzní. 
## 12.4 Obě hlavní role ve filmu, který vyprávěl o setkání matky se stracenou  dcerou, ztvárnily známé herečky. 

# 13 Vypište z každé z následujících vět (13.1 a 13.2) základní skladební dvojici.
(Základní skladební dvojice musí být zapsány pravopisně správně.)
## 13.1 Pro žáky nastupující v září do prvního ročníku budou ve spolupráci s maturanty vytvořeny speciální informační materiály.
## 13.2 Tomuto pokrmu dodávají specifickou chuť nejen čerstvé bylinky, ale i exotické koření.

# 14 Seřaďte jednotlivé části textu (A–F) tak, aby byla dodržena textová návaznost.
- [A] Aniž jsem to měl v úmyslu, podařilo se mi získat čtyři broskve. Mou gestikulaci 
si totiž žena vysvětlila jako žebrání. Obchod jsem nakonec našel a za asistence 
mladého, jazykově vybaveného muže jsem přesvědčil majitelku, ať mi udělá 
rýži s vajíčkem.
- [B] Na náladě mi nepřidala ani nezvyklá absence odpadků kolem cesty. Vzbudilo 
to ve mně podezření, že v téhle vsi není kde nakoupit. Naději mi dala až žena, 
která proti mně kráčela s igelitkou.
- [C] „Kolik jsi za to zaplatil?“ zeptal se mě pak mladík, když jsme se loučili. Po zjištění 
příslušné sumy konstatoval: „Tak to tě pěkně oškubala.“
- [D] Do vesnice jsem se dostal až po poledni. Byl jsem hladový a zbídačený tak, až 
ze mě šla hrůza. První vesničanka, kterou jsem potkal, mi ani neodpověděla na 
pozdrav a jen křečovitě sevřela motyku, zjevně připravena k útoku.
- [E] Zeptal jsem se jí, kde je obchod. Anglicky ale neuměla ani slovo, a tak jsem 
ukazoval na tu její tašku a krčil rameny. Došlo k nedorozumění, které pro mě 
ovšem mělo velmi příjemné následky.
- [F] Já jsem to ale viděl jinak. Prodavačka slaví triumf, protože si myslí, že mě obrala. 
Já se přesto cítím jako vítěz – obrala mě totiž v přepočtu asi jen o 15 korun. 

(*L. Zibura, Pěšky mezi buddhisty a komunisty, upraveno*)

VÝCHOZÍ TEXT K ÚLOZE 15
====

> Pojízdná pobočka naší knihovny se nazývá Oskar. Nabízí zcela stejné služby jako 
> kterákoli kamenná pobočka. Můžete zde využívat internet nebo vám vystavíme 
> čtenářskou průkasku. Dospělí i dětští čtenáři u nás najdou kromě velkého množství 
> románů či komiksů také encyklopedie. Výběr je vskutku bohatý. K dispozici máme zásoby 
> deskových her, půjčujeme i tablety se zajímavými aplikacemi.
> 
> Pravidelně organizujeme kulturní akce pro různé věkové kategorie, oblibu si získaly 
> především naše besedy. Rádi navštívíme také vaši školu, doporučujeme vám však 
> vytvořit objednávku alespoň dva měsíce před plánovaným konáním akce. Žákům 
> zprvu představíme naši knihovnu a poté proběhne beseda na danné téma. Od vás 
> potřebujeme jen tři věci: abyste Oskarovy umožnili vjezd na pozemek, abyste zajistili klid 
> v Oskarově bezprostředním okolí a abyste pro naše kolegy připravili nezbytné zázemí 
> v budově školy. Zkuste to s námi, mi vás nezklameme.
>
> (*www.mlp.cz, upraveno*)
# 15 Najděte ve výchozím textu čtyři slova, která jsou v něm zapsána s pravopisnou chybou, a napište je __pravopisně správně__.
(Slova zapište bezchybně, a to ve stejném tvaru, v němž jsou užita v textu. Za chybu je považováno jak 
neuvedení hledaného slova, tak zapsání jakéhokoli slova, které neodpovídá zadání. Tvary zájmen *vy* 
a *váš* jsou správně zapsány s malým písmenem.)

VÝCHOZÍ TEXT K ÚLOZE 16
====

> Gorgony se k sobě něžně choulily a tvrdě spaly. Všechny tři měly dlouhé špičáky 
> a bronzové drápy, ale jen jedna měla místo vlasů vlnící se klubko hadů. To bude určitě 
> Medúza. V měsíčním světle její tvář vypadala jemně, zatímco kůže jejích sester byla 
> šupinatá. Medúziny zavřené oči Persea přitahovaly; věděl, že by jí stačilo jen na vteřinu je 
> otevřít a jeho život by byl u konce. Najednou mu vše došlo. „Ach, co jsem to za hlupáka! Ty 
> sochy kolem – to jsou ostatky těch, kteří se setkali s pohledem Medúzy,“ špitl.
>
> (*Vzhledem k povaze úlohy není zdroj výchozího textu uveden.*)

# 16 Která z následujících možností nejlépe vystihuje výchozí text?
(vnější charakteristika = popis vzhledu nějaké osoby, zvířete aj.)
- [A] Jde o umělecký text obsahující stručnou vnější charakteristiku Gorgon a Persea.
- [B] Jde o neumělecký text obsahující stručnou vnější charakteristiku Gorgon a Persea.
- [C] Jde o umělecký text obsahující stručnou vnější charakteristiku Gorgon, nikoli 
však Persea.
- [D] Jde o neumělecký text obsahující stručnou vnější charakteristiku Gorgon, nikoli 
však Persea.

# 17 Na vynechané místo (*****) v českém ustáleném slovním spojení doplňte příslušné podstatné jméno v náležitém tvaru.
 
Předchozí ředitel nedal bez auta ani ránu a Eva zrovna tak. Pak ale nastoupil nový 
ředitel, zapřisáhlý odpůrce motorismu, a v jeho přítomnosti začala Eva odsuzovat ty, 
kteří jezdí autem. Platí pro ni: Kam *****, tam plášť.

VÝCHOZÍ TEXTY K ÚLOHÁM 18–23
===

**TEXT 1**

> Těžké ocelové dveře sila se odsunuly stranou, avšak jen zčásti, aby dovnitř nepronikly 
> smrtonosné toxiny. Juliette Nicholsová se tou štěrbinou musela protáhnout bokem. 
> Rázem se ocitla venku. Už nebylo cesty zpět. Byla vyhnanec.
> 
> Juliette zjistila, že stojí na rampě. Skoro zapomněla, že i nejvyšší patro sila se 
> nachází pod úrovní země. Když se doplahočila na konec rampy, průzorem v přilbě 
> spatřila velkolepou scenérii. Kopce pokrývala zelená tráva, nebe bylo opojně modré. 
> **Unavenýma** očima hltala ten efektní padělek. V duchu si ale stále opakovala: __Přestaň 
> s tím. Mysli na to, že skutečný je jen ten ponurý a mrtvý svět, který znáš odjakživa.__ 
> 
> Hmatem zkontrolovala svůj ochranný oblek – žáruvzdorná páska pořád držela. 
> Usmála se. Její smrt, jakkoli jistá, se zatím odkládá. Vydala se tedy směrem ke třpytivému 
> velkoměstu na obzoru. Nepočítala s tím, že se dostane až tam. Chtěla ale zemřít za 
> hřebenem, aby se nikdo nemusel dívat na její práchnivějící ostatky.
> 
> Jak Juliette pomalu STOUPALA po strmém svahu, začaly se v programu nahraném 
> v přilbě objevovat první trhliny: horní patra vzdálených městských budov ještě zářila 
> ve falešném slunci, pod nimi se ale už odkrývala ošumělost opuštěného světa. Juliette 
> si lámala hlavu nad klamem, **který** vytvořili lidé z úseku IT, a jeho nedokonalostí: Že by 
> snad ani oni netušili, co je za kopcem?
> 
> Na vrcholu kopce si všimla, že kruhová prohlubeň, v níž se nachází její silo, není 
> NÁHODNÝ prvek krajiny. Viděla, že kopce i prohlubně se opakují ve ZŘETELNÉM vzoru. 
> Juliette začala sestupovat a snažila se šetřit vzduchem. Věděla, že díky obleku, který jí 
> potají sehnal Walker, získala čas, který žádný vyhnanec ještě nikdy neměl. Vtom zahlédla 
> v další prohlubni rampu. Ihned POCHOPILA, co to znamená. Blíží se k jinému silu!
> 
> (*Vzhledem k povaze jedné z úloh není zdroj výchozího textu uveden.*)

**TEXT 2**
> **Podstatná jména pomnožná** mají pouze tvary množného čísla a označují jimi buď 
> jednu věc, nebo více věcí, např. *jedny housle hrály krásně × dvoje housle hrály krásně.*

# 18 Rozhodněte o každém z následujících tvrzení, zda jednoznačně vyplývá z TEXTU 1 (A), nebo ne (N).
 
## 18.1 Silo, jehož ocelovými dveřmi Juliette prošla, mělo více pater než jedno. 
## 18.2 Walker tajně sehnal Juliette oblek, díky němuž jí vně sila definitivně přestala  hrozit smrt. 
## 18.3 Juliette zamířila ke kopci, protože věděla, že se za ním v další prohlubni  nachází jiné silo. 
## 18.4 Lidé z úseku IT do přilby záměrně nahráli nedokonalý program, aby zakryli skutečnost, že sami nevědí, jak krajina za kopcem vypadá. 

# 19 Která z následujících možností vystihuje TEXT 1?
- [A] Jde o příběh z literatury sci-fi, který vypráví Juliette.
- [B] Jde o příběh z literatury sci-fi, který nevypráví Juliette.
- [C] Jde o příběh z nonsensové literatury, který vypráví Juliette.
- [D] Jde o příběh z nonsensové literatury, který nevypráví Juliette.
# 20 Které z následujících tvrzení o __prvním odstavci__ TEXTU 1 je pravdivé?
(Úlohu řešte na základě definice uvedené v TEXTU 2.)
- [A] V tomto odstavci je pouze jedno podstatné jméno pomnožné, a to *dveře*.
- [B] V tomto odstavci je pouze jedno podstatné jméno pomnožné, a to *toxiny*.
- [C] V tomto odstavci jsou dvě podstatná jména pomnožná, a to *dveře* a *silo*.
- [D] V tomto odstavci jsou dvě podstatná jména pomnožná, a to *silo* a *toxiny*.
# 21 Které z následujících tvrzení o slovních tvarech tučně vyznačených v TEXTU 1 je pravdivé?
- [A] Tvar *unavenýma* i tvar *který* jsou v tomto textu spisovné.
- [B] Tvar *unavenýma* i tvar *který* jsou v tomto textu nespisovné.
- [C] V tomto textu je tvar *unavenýma* nespisovný a tvar *který* je spisovný.
- [D] V tomto textu je tvar *unavenýma* spisovný a tvar *který* je nespisovný.
# 22 Která slovesa jsou v úseku podtrženém v TEXTU 1 užita v oznamovacím způsobu?
- [A] *přestat* a *být*
- [B] *přestat*, *myslet* a *být*
- [C] *být* a *znát*
- [D] *myslet*, *být* a *znát*
# 23 Které z následujících tvrzení __není__ pravdivé?
(Posuzovaná slova jsou v TEXTU 1 zapsána velkými písmeny.)
- [A] Slovo *stoupat* je v textu užito ve významu *zvedat se,* *zvyšovat se*.
- [B] Slovo *náhodný* je v textu užito ve významu *nahodilý, zakládající se na náhodě*.
- [C] Slovo *zřetelný* je v textu užito ve významu *zrakem dobře poznatelný, zřejmý*.
- [D] Slovo *pochopit* je v textu užito ve významu *uvědomit si něco, postihnout smysl* *něčeho*.

VÝCHOZÍ TEXT K ÚLOZE 24 
======

> závislý \
> důrazný \
> obsluhovaný \
> bezbřehý\
> sklopený \
> překvapivý \
> zaplavený \
> odkloněný\
> odpracovaný \
> upravený \
> podlomený \
> nahromaděný

# 24 Vypište z výchozího textu tři slova, z nichž každé obsahuje kořen složený ze tří hlásek. 
(Za chybu je považováno jak neuvedení hledaného slova, tak zapsání jakéhokoli slova, které 
neodpovídá zadání.)

VÝCHOZÍ TEXT K ÚLOHÁM 25–27
====

> Zubní pasty vznikly relativně nedávno. To ovšem neznamená, že dřív si lidé zuby 
> vůbec nečistili. Starověcí Egypťané si už ve 4. století před naším letopočtem nanášeli na 
> zuby směs ze soli, pepře, máty a květů kosatce, aby nečistoty obrousili. Staří Římané zase 
> vyráběli zubní prášek z drcených lastur a pro osvěžení dechu do něj přidávali okvětní 
> lístky **růže**. Receptur bylo skutečně mnoho.
> 
> V 19. století se vlivem průmyslové revoluce složení zubních prášků stává 
> rafinovanějším, experimentuje se např. s látkami zvyšujícími bělost zubů. První zubní 
> pasty vznikly přidáním pěnidel (usušeného mýdla aj.) do suché **směsi** zubních čistidel.
> 
> Pasty se nejprve prodávaly ve skleněných dózičkách, v těch ale rychle vysychaly. 
> Problém vyřešil až syn Washingtona Sheffielda, známého výrobce zubních past. Když 
> pozoroval malíře, jak vytlačují barvy z tub, napadlo ho, že obdobným způsobem by se 
> mohla aplikovat i zubní pasta na kartáček. Zubní pasta v tubě byla na trhu k dostání již 
> v roce 1892. Dalším významným milníkem dentální hygieny se stal rok 1914. Tehdy bylo 
> totiž prokázáno, že zubní sklovinu posiluje fluorid sodný. Záhy se tato látka stala běžnou 
> součástí většiny zubních past.
> 
> (*www.culinabotanica.cz, upraveno*)

# 25 Rozhodněte o každém z následujících tvrzení, zda jednoznačně vyplývá z výchozího textu (A), nebo ne (N).
 
## 25.1 Fluorid sodný, dnes běžná součást zubních past, byl objeven v roce 1914. 
## 25.2 Jedním z pěnidel, která se přidávala do suché směsi zubních čistidel, bylo  usušené mýdlo. 
## 25.3 Od doby, kdy si lidé ve starověkém Egyptě začali čistit zuby, do doby, kdy  vznikly první zubní pasty, uplynulo celkem 15 století. 
## 25.4 Syn Washingtona Sheffielda začal pozorovat malíře při práci, protože chtěl  zjistit, zda se princip vytlačování barvy z tuby dá aplikovat i na zubní pastu. 

# 26 
**Tvrzení č. 1**: Autor výchozího textu hodnotí účinnost zubního prášku používaného 
ve starém Římě.
 
**Tvrzení č. 2**: Autor výchozího textu předkládá čtenářům své názory na čištění zubů.
 
**Odpovídá alespoň některé z výše uvedených tvrzení výchozímu textu?**
- [A] ne, žádné z těchto tvrzení
- [B] ano, každé z těchto tvrzení
- [C] ano, avšak pouze tvrzení č. 1
- [D] ano, avšak pouze tvrzení č. 2
# 27 Které z následujících tvrzení o dvou podstatných jménech tučně vyznačených ve výchozím textu je pravdivé?
- [A] Tato podstatná jména jsou v textu užita v různém pádě i v různém čísle.
- [B] Tato podstatná jména jsou v textu užita ve stejném pádě i ve stejném čísle.
- [C] Tato podstatná jména jsou v textu užita v různém pádě, ale ve stejném čísle.
- [D] Tato podstatná jména jsou v textu užita ve stejném pádě, ale v různém čísle.
# 28 Která z následujících vět __není__ zapsána pravopisně správně?
- [A] Stoupenci nelítostného diktátora byli zatčeni.
- [B] Naštvat toho cholerika bylo opravdu velice snadné.
- [C] Nedávná charitativní akce vzbudila mimořádný ohlas veřejnosti.
- [D] Po několika pomalých písních zazněla i jedna velmi dinamická skladba.

VÝCHOZÍ TEXT K ÚLOZE 29
===

> Naši zákazníci jsou spokojeni zejména s produkty ***** způsobem šetrným k životnímu 
> prostředí. Na poličkách ••••• u pokladen jsou vystaveny vzorky těchto produktů.

# 29
## 29.1 Napište náležitý spisovný tvar slova *vyrobený*, který patří na první vynechané místo (*****) ve výchozím textu.
## 29.2 Napište náležitý spisovný tvar slova *umístěný*, který patří na druhé vynechané místo (•••••) ve výchozím textu.
(Po doplnění náležitého tvaru musí být příslušný větný celek gramaticky i pravopisně správný.)

# 30 Přiřaďte k jednotlivým souvětím (30.1–30.4) odpovídající tvrzení (A–F).
(Žádnou možnost z nabídky A–F nelze přiřadit víckrát než jednou.)
## 30.1 Ber ty léky pravidelně, ať se brzy uzdravíš. 
## 30.2 Vsadíte-li na náš mladý tým, budete jistě spokojeni. 
## 30.3 Jelikož je nejlepší, bude nás reprezentovat na soutěži. 
## 30.4 Dostaneš další poznámku, jestli zase přijdeš do školy pozdě. 
- [A] První věta je vedlejší a vyjadřuje nějaký účel.
- [B] Druhá věta je vedlejší a vyjadřuje nějaký účel.
- [C] První věta je vedlejší a vyjadřuje nějakou příčinu. 
- [D] Druhá věta je vedlejší a vyjadřuje nějakou příčinu.
- [E] První věta je vedlejší a vyjadřuje nějakou podmínku.
- [F] Druhá věta je vedlejší a vyjadřuje nějakou podmínku.